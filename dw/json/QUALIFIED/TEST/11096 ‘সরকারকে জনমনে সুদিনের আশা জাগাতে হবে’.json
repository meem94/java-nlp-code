{
  "docID" : 11096,
  "source" : "http://www.dw.com/",
  "lang" : "BN",
  "url" : "http://www.dw.com/bn/সরকারকে-জনমনে-সুদিনের-আশা-জাগাতে-হবে/a-18223709",
  "title" : "‘সরকারকে জনমনে সুদিনের আশা জাগাতে হবে’",
  "date" : "31.01.2015",
  "writter" : "গাব্রিয়েল ডমিনগেজ/এসিবি",
  "categories" : [ "সাক্ষাৎকার" ],
  "article" : "আফগানিস্তানের নতুন সরকারের সামনে এখন সবচেয়ে বড় চ্যালেঞ্জ দেশকে সন্ত্রাসমুক্ত করা৷ তবে আফগানিস্তানে জাতিসংঘ মহাসচিবের বিশেষ প্রতিনিধি নিকোলাস হেসম মনে করেন, জনগণকে আস্থায় নিতে পারলে সরকার সব চ্যালেঞ্জেই জয়ী হতে পারবে৷ ২০১৪ সালের সেপ্টেম্বর মাসে আফগানিস্তানে ক্ষমতায় এসেছে নতুন সরকার৷ আব্দুল্লাহ আব্দুল্লাহকে দেশের প্রধান নির্বাহী এবং আশরাফ গনিকে প্রেসিডেন্ট করে ‘জাতীয় সরকার' কাজ শুরুর পর থেকেই সামনে আসছে নতুন নতুন চ্যালেঞ্জ৷ সবচেয়ে বড় হয়ে উঠেছিল মন্ত্রী পরিষদ গঠন করার ব্যাপারটি৷ অবশেষে ২৫ সদস্যের মন্ত্রী পরিষদ গঠন করা হয়েছে৷ প্রেসিডেন্ট গনির আশা, কোনো কোনো মন্ত্রিকে নিয়ে বিতর্ক থাকলেও সংসদনের অনুমোদন সাপেক্ষে মন্ত্রিসভা শিঘ্রই কাজ শুরু করবে৷ আফগানিস্তানের জন্য সেটা খুব দরকার৷ বিশ্লেষকদের মতে, দেশের অর্থনৈতিক উন্নয়ন ত্বরান্বিত করতে এবং তালেবানের হুমকি মোকাবেলা করতেও অচলাবস্থা কাটিয়ে ওঠাটা খুব জরুরি৷ গাব্রিয়েল ডমিনগেজকে দেয়া সাক্ষাৎকারে জাতিসংঘ মহাসচিবের বিশেষ প্রতিনিধি নিকোলাস হেসমও এ কথা বলেছেন৷ ডিডাব্লিউ: আফগানিস্তানের বর্তমান রাজনৈতিক এবং নিরাপত্তা পরিস্থিতি সম্পর্কে আপনার কী মূল্যায়ন? নিকোলাস হেসম: আফগানিস্তান এখন একটি ক্রান্তিকালের মধ্য দিয়ে যাচ্ছে৷ প্রেসিডেন্ট গনি এবং প্রধান নির্বাহি আব্দুল্লাহ বেশ কিছু সমস্যা, সেসব সমাধানের উপায় এবং সংস্কারের পরিকল্পনা নিয়েছেন৷ দেশে নিরাপত্তা বিধানের বিষয়েও পূর্ণ দায়িত্ব নিয়েছে সরকার৷ আফগানিস্তানের সৈন্যরা এখন সাহসের সঙ্গেই জঙ্গিদের আক্রমণ মোকাবেলা করছে৷ সাম্প্রতিক কিছু সন্ত্রাসী ঘটনার কারণে কিছু তালেবান অবশ্য এখনো মনে করে যে যু্দ্ধে তারাই জয়ী হবে৷ তাদের ধারণাটা ভুল৷ আফগানিস্তানে সহিংসতা বেড়েছে৷ এর ফলে কি গত এক দশকে শিক্ষা, নারী অধিকার এবং মত প্রকাশের স্বাধীনতার ক্ষেত্রে যেটুকু অর্জন সম্ভব হয়েছিল সবই নষ্ট হয়ে যাবে? আমান তা মনে হয় না৷ এ সব অর্জন ধরে রাখার ব্যাপারে বর্তমান প্রশাসন কিন্তু বদ্ধপরিকর৷ তাছাড়া গত তিন বছরে আমি আফগানিস্তানে বিভিন্ন পেশায় অনেক সাহসি মানুষের দেখা পেয়েছি, যাঁরা নিরলসভাবে কাজ করে যাচ্ছেন৷ সংসদ এবং অন্যান্য প্রতিষ্ঠানে যোগ্য এবং সাহসি লোক বাড়ছে৷ জাতিসংঘ এসব অর্জনকে ধরে রাখতে সরকার, বিভিন্ন ক্ষেত্রে কর্মরত নারী এবং সিভিল সোসাইটির সঙ্গে কাজ করে যাবে৷ আপনার দৃষ্টিতে কী কী বিষয় আফগানিস্তানের নতুন সরকারকে সাফল্য এনে দিতে পারে? সরকারকে জনগণকে আস্থায় নিতে হবে, যাতে সবার মনে হয় যে আফগানিস্তানের সব মানুষের স্বার্থেই কাজ করছে সরকার৷ জনমনে সুদিনের আশাও জাগিয়ে তুলতে হবে সরকারকে৷ নিকোলাস হেসম, আফগানিস্তানে জাতিসংঘ মহাসচিবের বিশেষ প্রতিনিধি৷",
  "manualKeyPhrases" : [ "উন্নয়ন", "আফগানিস্তান", "তালেবান", "জাতিসংঘ", "গনি", "চ্যালেঞ্জ", "সরকার" ],
  "automaticKeyPhrases" : [ "" ]
}