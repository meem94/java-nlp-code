{
  "docID" : 11724,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউক্রেন-সংকটের-সঙ্গে-গ্যাসের-সম্পর্ক/a-17485970",
  "title" : "ইউক্রেন সংকটের সঙ্গে গ্যাসের সম্পর্ক",
  "date" : "11.03.2014",
  "writter" : "",
  "categories" : [ "ইউরোপ" ],
  "article" : "ক্রাইমিয়া কি ইউক্রেনে থাকবে, নাকি রাশিয়ার শাসনাধীনে চলে যাবে, সে ব্যাপারে আগামী রবিবার এক গণভোট অনুষ্ঠিত হবে৷ অবশ্য জার্মানি সহ পশ্চিমা বিশ্ব গণভোট আয়োজনকে অবৈধ বলছে৷ ইউক্রেন সংকট নিয়ে অন্যান্য দেশের তুলনায় ধীরগতি অবলম্বন করা জার্মানির চ্যান্সেলর আঙ্গেলা ম্যার্কেল এবার সরব হয়েছেন৷ রাশিয়ার প্রেসিডেন্ট ভ্লাদিমির পুটিনকে তিনি বলেছেন, ক্রাইমিয়ায় গণভোট আয়োজন ‘অবৈধ' এবং সেটা ইউক্রেনের সংবিধানের পরিপন্থি৷ জবাবে রুশ প্রেসিডেন্ট ম্যার্কেলকে জানিয়েছেন, ‘‘ক্রাইমিয়ার কর্তৃপক্ষ আন্তর্জাতিক আইন মেনেই সিদ্ধান্ত নিয়েছে এবং সেখানকার জনগণের স্বার্থ নিশ্চিত করার জন্য এটা প্রয়োজন৷'' ব্রিটিশ প্রধানমন্ত্রী ডেভিড ক্যামরেনকেও পুটিন একই কথা বলেছেন বলে জানিয়েছে ক্রেমলিন৷ সংকটের সঙ্গে গ্যাসের যোগাযোগ সমস্যার সমাধানের পথে একটা বড় অংশ জুড়ে রয়েছে গ্যাস৷ বিষয়টা এরকম – ইউরোপীয় ইউনিয়নের দেশগুলোর নাগরিকদের দৈনন্দিন জীবনের একটা অপরিহার্য বিষয় হলো গ্যাস৷ আর সেই গ্যাসের একটা উল্লেখযোগ্য অংশ আসে রাশিয়া থেকে৷ বিশেষ করে, জার্মানি রাশিয়া থেকে অনেক গ্যাস আমদানি করে৷ এই কথা বিবেচনা করেই জার্মানি অন্যান্য দেশের মতো ইউক্রেন নিয়ে রাশিয়ার উপর বড় চাপ দিতে পারছে না৷ কেননা রাশিয়া যদি গ্যাস সরবরাহ বন্ধ করে দেয় তাহলে জার্মান নাগরিকদের উপত তার সরাসরি প্রভাব পড়বে৷ ইতিমধ্যে, রাশিয়ার গ্যাস সংস্থা কদিন আগে একটা মৃদু সতর্কবার্তা দিয়ে বলেছে, তারা গ্যাস সরবরাহ বন্ধ করে দিতে পারে৷ এর মাধ্যমে ২০০৯ সালের স্মৃতি কিছুটা মনে করিয়ে দেয়ার চেষ্টা করা হয়েছে৷ সেসময় রাশিয়া ও ইউক্রেনের মধ্যে সমস্যা চলার কারণে তীব্র শীতের মধ্যে গ্যাস সরবরাহে বিঘ্ন সৃষ্টি হয়েছিল৷ ইইউ ও রাশিয়ার মধ্যে গ্যাস সরবরাহের একটা উল্লেখযোগ্য রুট হলো ইউক্রেন৷ গ্যাস বিষয়টা এত গুরুত্বপূর্ণ যে, পোল্যান্ডের প্রধানমন্ত্রী রাশিয়ার উপর থেকে জার্মানি ও ইইউ-র গ্যাস নির্ভরতা কমানোর উপায় খুঁজতে জার্মান চ্যান্সেলর আঙ্গেলা ম্যার্কেলকে অনুরোধ জানানোর কথা ভাবছেন৷ বুধবার ম্যার্কেলের পোল্যান্ড সফরের কথা রয়েছে৷ কূটনৈতিক প্রচেষ্টা মার্কিন প্রেসিডেন্ট বারাক ওবামার সঙ্গে আলোচনা করতে ওয়াশিংটন যাচ্ছেন ইউক্রেনের প্রধানমন্ত্রী আরসেনি ইয়াৎসেনইউক৷ বুধবার ওবামার সঙ্গে তাঁর বৈঠক হবার কথা রয়েছে৷ এছাড়া বৃহস্পতিবার জাতিসংঘের নিরাপত্তা পরিষদে ভাষণ দেবার কথা রয়েছে ইয়াৎসেনইউকের৷ জেডএইচ/ডিজি (এএফপি, রয়টার্স)",
  "manualKeyPhrases" : [ "ইউক্রেন", "ক্রাইমিয়া", "রুশ প্রেসিডেন্ট", "গ্যাস", "ম্যার্কেল" ],
  "automaticKeyPhrases" : [ "" ]
}