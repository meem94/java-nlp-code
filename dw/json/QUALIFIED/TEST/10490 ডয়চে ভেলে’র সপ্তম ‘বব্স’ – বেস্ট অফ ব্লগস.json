{
  "docID" : 10490,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডয়চে-ভেলের-সপ্তম-বব্স-বেস্ট-অফ-ব্লগস/a-6448084",
  "title" : "ডয়চে ভেলে’র সপ্তম ‘বব্স’ – বেস্ট অফ ব্লগস",
  "date" : "23.02.2011",
  "writter" : "",
  "categories" : [ "বিজ্ঞান পরিবেশ" ],
  "article" : "এবছর ডয়চে ভেলের ব্লগ প্রতিযোগিতায় খোঁজা হচ্ছে মানবাধিকার সংক্রান্ত সেরা আন্তর্জাতিক ওয়েবলগ এবং সেরা সোশ্যাল অ্যাক্টিভিজম ক্যাম্পেন ব্লগ৷ বুধবার শুরু হচ্ছে ডয়চে ভেলে’র ‘‘দ্য বব্স’’ ব্লগ পুরস্কার প্রতিযোগিতার সপ্তম সংস্করণ৷ ২০১১ সালের ১১ মার্চ অবধি সারা বিশ্বের ইন্টারনেট ব্যবহারকারীরা তাদের ফেসবুক অ্যাকাউন্ট বা টুইটারের মাধ্যমে নজর কাড়ার মতো ওয়েবলগ’গুলির নাম প্রস্তাব করতে পারবেন৷ পুরস্কার থাকছে ১১টি ভাষায় এবং প্রতিক্ষেত্রে ছ’টি বিশেষ বিভাগে৷ প্রতি ভাষায় যে ছ’টি বিশেষ বিভাগে প্রতিযোগিতা, সেখানে জোর দেওয়া হচ্ছে মানবাধিকারের ওপর৷ খোঁজা হচ্ছে এমন সব ওয়েবলগ এবং ভিডিও, যেগুলির উপজীব্য মতপ্রকাশের স্বাধীনতা, শিক্ষা অথবা জনস্বাস্থ্য৷ এই প্রথম সেরা সোশ্যাল অ্যাক্টিভিজম পুরস্কার দেওয়া হবে৷ এবং আগের মতোই থাকবে রিপোর্টার্স উইদাউট বর্ডার্স বা সীমানাবিহীন সাংবাদিক পুরস্কার৷ খোঁজ চলছে ১১টি ভাষায় বিশ্ব-সেরা ব্লগগুলিরও – প্রতিযোগিতার এই অংশটিতে বিষয়বস্তুর কোনো বাধ্যবাধকতা নেই৷ এবছর সেরা বাংলা ব্লগ প্রতিযোগিতায় জুরি হিসেবে থাকছেন রেজওয়ানুল ইসলাম৷ ২০০৩ সাল থেকে ব্লগিং করা শুরু করেন রেজওয়ান৷ এরপর ২০০৫ সালে তিনি যুক্ত হন অন্যতম ইন্টারনেট কমিউনিটি ‘গ্লোবাল ভয়েসেস অনলাইন’এর সঙ্গে৷ বব্স’এর আন্তর্জাতিক জুরিতে এবার রয়েছেন চীনের ব্লগার ইসাক মাও৷ ইনি হলেন ‘‘চীনা ব্লগার সম্মেলনের’’ একজন উদ্যোক্তা : ‘চাইনিজ ব্লগার কনফারেন্স’-টি ২০০৫ সাল যাবৎ গণপ্রজাতন্ত্রী চীনে আয়োজিত হচ্ছে৷ বব্স’এর জুরিতে এবার আরো থাকছেন বাহরাইনের মহিলা সাংবাদিক এবং ব্লগার আমিরা আল হুসেইনি৷ ‘‘দ্য বব্স’’ এখন আন্তর্জাতিক পর্যায়ে সবচেয়ে তাৎপর্যপূর্ণ ওয়েবলগ পুরস্কার হিসেবে স্বীকৃত৷ ডয়চে ভেলের বেতার এবং অনলাইন পরিবেশনার দায়িত্বপ্রাপ্ত প্রধান সম্পাদক মার্ক কখ বলেন, ‘‘আমরা মিডিয়ার এই শাখাটিতে বিভিন্ন ভাষার মধ্যে আলাপচারি সৃষ্টির প্রচেষ্টা করছি৷’’ সেক্ষেত্রে একটি লক্ষ্য হল, যে-সব দেশে সংবাদপত্রের স্বাধীনতা সীমিত, সেখানকার ব্লগারদের বিশেষভাবে সাহায্য করা ৷ কখ বলেন, ‘‘টিউনিশিয়া এবং মিশরের ঘটনাবলী থেকে বোঝা গেছে, সোশ্যাল নেটওয়ার্ক এবং ব্লগ কি ধরণের ভূমিকা রাখতে পারে৷’’ প্রসঙ্গত, গত বছর থেকে ডয়চে ভেলের সেরা ব্লগ প্রতিযোগিতায় বাংলা ভাষা যোগ করা হয়েছে৷ ২০১০ সালে এই আয়োজনে বিচারক ছিলেন সৈয়দা গুলশান ফেরদৌস জানা৷ সে’বছর ডয়চে ভেলের সেরা বাংলা ব্লগার নির্বাচিত হন আলী মাহমেদ৷ কবে-কি-কখন নাম প্রস্তাব করার সময় শেষ হচ্ছে ১১ মার্চে৷ তারপর জুরি চূড়ান্ত প্রতিযোগিতায় অংশগ্রহণকারীদের বাছাই করবেন৷ ২২ মার্চ থেকে ১১ এপ্রিল অবধি বিজয়ীদের নির্ধারণ করা হবে : এর জন্য থাকবে একদিকে জুরির ভোট, অন্যদিকে অনলাইন ভোট - যা কিনা সম্পূর্ণ স্বাধীন৷ বিজয়ীদের নাম ঘোষণা করা হবে ১২ এপ্রিল বন’এ, ডয়চে ভেলে’তে৷ বিভিন্ন বিশেষ বিভাগে বিজয়ীরা তাঁদের পুরস্কার পাবেন ২০ জুন, ২০১১ তারিখে, বন’এ, ‘ডয়চে ভেলে গ্লোবাল মিডিয়া ফোরাম’ শীর্ষক তিনদিনব্যাপী সম্মলনের অবকাশে৷ সম্মলনের মূল আলোচ্য বিষয় : ‘মানবাধিকার এবং বিশ্বায়ন – মিডিয়ার সামনে চ্যালেঞ্জ’৷ ডয়চে ভেলে, বাংলা বিভাগ",
  "manualKeyPhrases" : [ "বব্স", "বাংলা", "ভেলে", "ডয়চে", "ব্লগ", "প্রতিযোগিতা", "পুরস্কার" ],
  "automaticKeyPhrases" : [ "" ]
}