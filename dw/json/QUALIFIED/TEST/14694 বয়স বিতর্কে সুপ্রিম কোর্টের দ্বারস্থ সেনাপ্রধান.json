{
  "docID" : 14694,
  "source" : "http://www.dw.com/",
  "lang" : "BN",
  "url" : "http://www.dw.com/bn/বয়স-বিতর্কে-সুপ্রিম-কোর্টের-দ্বারস্থ-সেনাপ্রধান/a-15675315",
  "title" : "বয়স বিতর্কে সুপ্রিম কোর্টের দ্বারস্থ সেনাপ্রধান",
  "date" : "19.01.2012",
  "writter" : "",
  "categories" : [ "বিশ্ব" ],
  "article" : "বয়স বিতর্কের মীমাংসায় ভারতের বর্তমান সেনাপ্রধান জেনারেল ভি.কে সিং সুপ্রিম কোর্টে রিট পিটিশন দাখিল করেছেন৷এর মোকাবিলায় সরকার ক্যাভিয়েট দাখিল করেছে শীর্ষ আদালতে৷ এটাকে সংবেদনশীলতার অভাব বলে মনে করে বিজেপি৷ ভারতের বর্তমান সেনাপ্রধান জেনারেল ভি.কে সিং কেন্দ্রীয় সরকারের বিরুদ্ধে সুপ্রিম কোর্টে রিট পিটিশন দাখিল করে সরকারকে ফেলেছেন চরম অস্বস্তিতে৷ এর মোকাবিলায় সরকার ক্যাভিয়েট দাখিল করেছে শীর্ষ আদালতে অর্থাৎ সরকারের বক্তব্য না শুনে কোনো ফয়সালা করতে পারবেনা শীর্ষ আদালত৷এই প্রথম কোনো সেনাপ্রধান সরকারের বিরুদ্ধে আদালতে গিয়ে এক নজির তৈরি করলেন৷ সেনাপ্রধান সুপ্রিম কোর্টের দ্বারস্থ হওয়ায় সরকারের সমালোচনায় আসরে নেমে পড়েছে বিরোধী দল বিজেপি৷ বিজেপির বর্ষীয়ান নেতা প্রাক্তন প্রতিরক্ষামন্ত্রী যশবন্ত সিং বলেছেন, সরকারের উচিত ছিল বিষয়টি সম্পর্কে আরো সংবেদনশীল হওয়া৷ প্রতিরক্ষামন্ত্রী এ.কে অ্যান্টনি প্রধানমন্ত্রীর সঙ্গে আলোচনা করে বিষয়টি মিটিয়ে ফেলতে পারতেন৷ তা তিনি করেননি৷ এটা প্রতিরক্ষামন্ত্রীর অযোগ্যতাই প্রমাণ করে৷ কেন্দ্রীয় সরকারের পক্ষে জানানো হয়, সরকারের বিরুদ্ধে আদালতে যাওয়াটা সেনাপ্রধানের পক্ষে অনুচিত হয়েছে৷ প্রতিরক্ষা প্রতিমন্ত্রী পাল্লাম রাজু বলেন, সেনাপ্রধানের আদালতে যাওয়াটা সরকারের পক্ষে যেমন ঠিক নয়, তেমনি সেনা বিভাগের পক্ষেও ঠিক নয়৷ এটা খারাপ নজির৷ বয়স সংক্রান্ত বিতর্কটা কী ? সরকারি রেকর্ডে জেনারেল ভি.কে সিং-এর বয়স সংক্রান্ত দুরকম তথ্য নথিভুক্ত আছে৷ ম্যাট্রিকুলেশন সার্টিফিকেট অনুসারে তাঁর জন্মতারিখ ১০ই মে, ১৯৫১৷ কিন্ত ইউপিএস প্রবেশিকা পরীক্ষায় এবং সেনাবাহিনীর পার্সোনাল বিভাগের নথিতে জন্মতারিখ আছে ১০ই মে ১৯৫০৷ সেই হিসেবে জেনারেল সিং-এর অবসর নেবার কথা এবছরের ৩১শে মে৷ সেনাপ্রধান তাতে আপত্তি জানান এবং তিনি মনে করেন তাঁর অবসর নেবার কথা আগামী বছর৷ এদিকে প্রশাসনিক স্তরে জেনারেল সিং-এর স্থলাভিষিক্ত কে কে হতে পারেন তাঁদের নামের তালিকা তৈরি করা হয়েছে৷ প্রতিরক্ষামন্ত্রী তা নিয়ে প্রধানমন্ত্রীর সঙ্গে দেখা করেন৷ প্রতিবেদন: অনিল চট্টোপাধ্যায়, নতুনদিল্লি সম্পাদনা: আব্দুল্লাহ আল-ফারূক",
  "manualKeyPhrases" : [ "সেনাপ্রধান", "বয়স", "জেনারেল", "সুপ্রিম", "সিং" ],
  "automaticKeyPhrases" : [ "" ]
}