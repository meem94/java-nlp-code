{
  "docID" : 11007,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকাপ-জার্সিতে-বাংলাদেশ-বিশ্বময়/a-17679416",
  "title" : "বিশ্বকাপ জার্সিতে বাংলাদেশ বিশ্বময়",
  "date" : "04.06.2014",
  "writter" : "",
  "categories" : [ "খেলাধুলা" ],
  "article" : "বিশ্বকাপ সামনে রেখে সারা বিশ্বের ফুটবলপ্রেমীদের জন্য এ বছর অন্তত ৫০ কোটি ডলার মূল্যের জার্সি রপ্তানি করছে বাংলাদেশ৷ আর রানা প্লাজা ধসে নিহতদের স্মরণে বিশ্বকাপে ব্রাজিলের জার্সিতে থাকছে ‘মেড ইন বাংলাদেশ' ট্যাগ৷ বাংলাদেশের নিটওয়্যার উৎপাদক ও রপ্তানিকারকদের সংগঠন বিকেএমইএর ভারপ্রাপ্ত সভাপতি মোহাম্মদ হাতেম জানান, এ বছর বাংলাদেশের তৈরি পোশাকের চাহিদা গতবারের তুলনায় ১৪ শতাংশ বেড়েছে, যার পেছনে মূল ভূমিকা রেখেছে ব্রাজিলে অনুষ্ঠেয় বিশ্বকাপ ফুটবল৷ ‘‘আমাদের প্রায় ১০০ কারখানা বিশ্বকাপে বিভিন্ন দলের ফ্যানদের জন্য জার্সি তৈরির কাজ পেয়েছে৷ এসব কোম্পানি ঠিক কতো টাকার কাজ পেয়েছে তার সুনির্দিষ্ট তথ্য এ মুহূর্তে আমাদের হাতে না থাকলেও এর পরিমাণ ৫০ থেকে ১০০ কোটি ডলার পর্যন্ত হতে পারে৷'' হাতেম আশা করছেন, জুনে শেষ হতে যাওয়া বর্তমান অর্থ বছরে বাংলাদেশের তৈরি পোশাক খাতের রপ্তানি আয় রেকর্ড ২৫ বিলিয়ন ডলারে পৌঁছাতে পারে, যা গত অর্থবছরের চেয়ে তিন বিলিয়ন ডলার বেশি৷ এই আয়ের একটি বড় অংশ আসছে জার্সি, ট্র্যাকস্যুটসহ বিশ্বকাপকেন্দ্রিক বিভিন্ন ক্রীড়া পণ্য রপ্তানি করে৷ গার্মেন্ট পণ্য রপ্তানিতে বিশ্বের বৃহত্তম দেশ চীনের তুলনায় অনেক সস্তায় মানসম্মত পোশাক দিতে পারছে বলেই বিদেশি ক্রেতাদের কাজ পাচ্ছে বাংলাদেশি কারখানাগুলো৷ নাইকি, পুমা, আডিডাসের মতো বিশ্বখ্যাত ক্রীড়া পোশাক বিক্রেতা প্রতিষ্ঠান এবার বিশ্বকাপ সামনে রেখে বাংলাদেশ থেকে জার্সি তৈরি করিয়ে নিচ্ছে৷ এসব জার্সি গায়ে দিয়েই বিশ্বের নানা প্রান্তে বসে ফুটবলের সবচেয়ে বড় প্রতিযোগিতা উপভোগ করবেন বিশ্বকাপে থাকা ৩২টি দেশের সমর্থকরা৷ হাতেম জানান, জার্মানি, ফ্রান্স, স্পেন, বেলজিয়াম, ইটালি ও পর্তুগালের ফুটবল সমর্থকদের জন্য কেবল তাঁর কারখানাতেই প্রায় আড়াই লাখ জার্সি তৈরি হয়েছে৷ ব্রাজিল, আর্জেন্টিনা, চিলির ফুটবলপ্রেমীদের জার্সি তৈরির জন্য পুমার কাছ থেকে ৩০ লাখ ডলারের অর্ডার পেয়েছেন আরেক বাংলাদেশি গার্মেন্ট ব্যবসায়ী কেএম রেজাউল হাসানাত৷ ভিয়েলাটেক্স গ্রুপের চেয়ারম্যান হাসানাত বলেন, ‘বিশ্বকাপ সামনে রেখে বিভিন্ন সামগ্রী রপ্তানি করে এবার বাংলাদেশের আয় এক বিলিয়ন ডলার ছাড়িয়ে গেলে আমি অবাক হব না৷'' বাংলাদেশের অনেক ছোট ছোট কোম্পানি বিশ্বকাপের দেশগুলোর পাতাকা, ক্যাপসহ বিভিন্ন সামগ্রী রপ্তানি করেছে৷ তবে এর পরিমাণ কতো, সেই পরিসংখ্যান বিজিএমইএ বা বিকেএমইএর হাতে নেই৷ এক বছর আগে ভয়াবহ এক দুর্ঘটনার ফলে বাংলাদেশের তৈরি পোশাক খাতের দুর্দশার চিত্র সারা বিশ্বের সামনে চলে আসে৷ মর্মান্তিক সেই ঘটনায় সাভারের রানা প্লাজা ধসে অন্তত ১ হাজার ১৩৮ জনের মৃত্যু হয়, যাঁদের অধিকাংশই ছিলেন ওই ভবনে থাকা পাঁচটি পোশাক কারখানার কর্মী৷ এই পোশাক শ্রমিকদের প্রতি শ্রদ্ধা জানাতে বিশ্বকাপে ব্রাজিলের সব জার্সিতে ‘মেড ইন বাংলাদেশ' ট্যাগ লাগানোর সিদ্ধান্ত নিয়েছে দেশটির ফুটবল কর্তৃপক্ষ৷ ফলে বিশ্বকাপে না খেললেও পোশাক শ্রমিকদের কল্যাণে ব্রাজিল বিশ্বকাপে বাংলাদেশও থাকছে৷ বিশ্বের দ্বিতীয় বৃহত্তম পোশাক রপ্তানিকারক দেশ বাংলাদেশে ৪০ লাখেরও বেশি মানুষ গার্মেন্ট শিল্পের সঙ্গে জড়িত, যাঁদের একটি বড় অংশ নারী৷ দেশের মোট রপ্তানি আয়ের প্রায় ৮০ শতাংশ এ খাত থেকেই আসে৷ জেকে/জেডএইচ (এএফপি)",
  "manualKeyPhrases" : [ "বাংলাদেশ", "জার্সি", "রপ্তানি", "রানা প্লাজা", "ট্যাগ", "‘মেড ইন বাংলাদেশ'", "বিশ্বকাপ" ],
  "automaticKeyPhrases" : [ "" ]
}