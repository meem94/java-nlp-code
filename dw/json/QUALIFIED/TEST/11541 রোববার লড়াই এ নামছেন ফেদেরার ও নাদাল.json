{
  "docID" : 11541,
  "source" : "http://www.dw.com/",
  "lang" : "BN",
  "url" : "http://www.dw.com/bn/রোববার-লড়াই-এ-নামছেন-ফেদেরার-ও-নাদাল/a-15131143",
  "title" : "রোববার লড়াই এ নামছেন ফেদেরার ও নাদাল",
  "date" : "04.06.2011",
  "writter" : "",
  "categories" : [ "খেলাধুলা" ],
  "article" : "আবারও একটি ফেদেরার-নাদাল এপিক ম্যাচ দেখার অপেক্ষায় ফ্রেঞ্চ ওপেন৷ কারণ দ্বিতীয় বাছাই নোভাক জকোভিচকে হারিয়ে ফাইনালে উঠেছেন রজার ফেদেরার৷ এর আগে অ্যান্ডি মারেকে হারিয়ে ফাইনালে উঠেন রাফায়েল নাদাল৷ ফ্রেঞ্চ ওপেনের ফাইনালে এ নিয়ে গত ছয় বছরের মধ্যে চারবারই খেলবেন নাদাল ও ফেদেরার৷ টেনিস ক্যারিয়ারে সেরা ফর্মে থাকা জকোভিচ ১৬ বারের গ্র্যান্ড স্ল্যাম জয়ী ফেদেরারের বিপক্ষে অবশ্য এবার আর পেরে উঠেননি৷ জেতার পর ফেদেরার বলেন, এ ধরনের ম্যাচের জন্যই সারা জীবন অনেক অনুশীলন করেছি আমি৷ এবার অনেক চাপে ছিলেন জকোভিচ এবং খেলেছেনও দুর্দান্ত৷ অন্যদিকে অ্যান্ডি মারেকে হারিয়ে ফ্রেঞ্চ ওপেনের ফাইনালে পৌঁছেছেন রাফায়েল নাদাল৷ রেকর্ড ছয় শিরোপা জেতা বিয়ন বোর্গের পাশে বসতে হলে পাঁচবারের চ্যাম্পিয়ন নাদালকে রোববারের ফাইনালে জিততে হবে ফেদেরারের বিপক্ষে৷ গত শুক্রবার নাদাল পালন করলেন ২৫ বছরের জন্মদিনের অনুষ্ঠান৷ তাই জকোভিচকে হারানোর পর ফেদেরার বলেছেন, এটা সম্ভবত নাদালের জন্মদিনের সবচেয়ে ভালো উপহার৷ শেষ চার খেলায় জকোভিচের কাছে হেরেছেন নাদাল৷ ফেদেরার আরও বলেন, আমার প্রধান প্রতিদ্বন্দ্বির সঙ্গে আরেকটি গ্র্যান্ড স্ল্যাম ফাইনালে খেলার জন্য মুখিয়ে আছি আমি৷ সেমিফাইনালে অবশ্য নিজের সেরা খেলা খেলতে পারেননি নাদাল৷ প্রথম সেটে খুব একটা ভালো খেলতে পারেননি৷ সমস্যা হচ্ছিল সার্ভ করতেও৷ শেষে অবশ্য জয় সহজে ধরা দেয় তার কাছে৷ আর এই জয়ের ফলে মারের সঙ্গে মুখোমুখি লড়াইয়ে ১১-৪ ব্যবধানে এগিয়ে গেলেন স্পেনের নাদাল৷ এদিকে টেনিসে মেয়েদের এককে ফাইনালে লড়বেন চীনের না লি এবং পঞ্চম বাছাই ফ্রান্সেসকা শিয়াভোনে৷ শেষ চারে না লি হারান মারিয়া শারাপোভাকে৷ আর মারিয়ঁ বারতোলির বিপক্ষে জেতেন শিয়াভোনে৷ প্রতিবেদন: জান্নাতুল ফেরদৌস সম্পাদনা: রিয়াজুল ইসলাম",
  "manualKeyPhrases" : [ "টেনিস", "নাদাল", "জকোভিচ", "ওপেন", "ফেদেরার", "খেলা" ],
  "automaticKeyPhrases" : [ "" ]
}