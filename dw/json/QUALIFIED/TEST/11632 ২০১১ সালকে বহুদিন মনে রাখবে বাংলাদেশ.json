{
  "docID" : 11632,
  "source" : "http://www.dw.com/",
  "lang" : "BN",
  "url" : "http://www.dw.com/bn/২০১১-সালকে-বহুদিন-মনে-রাখবে-বাংলাদেশ/a-15636238",
  "title" : "২০১১ সালকে বহুদিন মনে রাখবে বাংলাদেশ",
  "date" : "30.12.2011",
  "writter" : "",
  "categories" : [ "বিশ্ব" ],
  "article" : "বেশ কিছু আলোচিত অপরাধের কারণে ঘটনাবহুল ছিল ২০১১ সাল৷ এসব অপরাধের প্রায় প্রতিটিতেই মানবাধিকার লঙ্ঘনের অভিযোগ উঠেছে জোরেশোরে৷ বছরের প্রথমে বিশ্বকাপ ক্রিকেটের জমকালো উদ্বোধন করে তাক লাগিয়ে দেয় বাংলাদেশ৷ বছরের শেষ সূর্য ডুবতে আর মাত্র দু'টো দিন বাকি৷ এরই মধ্যে বাজতে শুরু করেছে নতুন বছরের আগমনী ঘণ্টা৷ কয়েকটি আলোচিত অপরাধের কারণে বেশ ঘটনাবহুল ছিল ২০১১ সাল৷ এসব অপরাধের প্রায় প্রতিটিতেই মানবাধিকার লঙ্ঘনের অভিযোগ উঠেছে জোরেশোরে৷ আর তা নিয়ে বিব্রত হতে হয়েছে আইনশৃঙ্খলা বাহিনীকে৷ গেল বছরে জঙ্গি তৎপরতা প্রায় নিয়ন্ত্রণে থাকলেও, বছরের শেষদিকে অপহরণ, নিখোঁজ, গুপ্তহত্যা ও গুম নতুন আতঙ্ক সৃষ্টি করে৷ খাল, বিল, নদী, ঝিলে একের পর এক অজ্ঞাতনামা লাশ ভেসে উঠায় ব়্যাব-পুলিশের ভূমিকায় উদ্বেগ সৃষ্টি হয়৷ সাভারের আমিনবাজারে ৬ ছাত্রকে কথিত ডাকাত সন্দেহে পিটিয়ে হত্যা, ২৬ জনের রহস্যজনক নিখোঁজ, ঢাকা বিশ্ববিদ্যালয়ের ছাত্র আব্দুল কাদেরকে রামপুরা থানায় আটকে নির্যাতন, ব়্যাবের গুলিতে আহত ঝালকাঠির কলেজ ছাত্র লিমনের বাম পা কেটে ফেলা, সীমান্তে গুলিবিদ্ধ ফালানীর লাশ কাটাতাড়ে ঝুলে থাকা, বিএসএফ'এর গুলিতে প্রায়ই বাংলাদেশি হত্যা, নরসিংদীর জনপ্রিয় পৌর মেয়র লোকমান হোসেন হত্যাকাণ্ড ও শাহজালাল বিশ্ববিদ্যালয়ের দুজন ছাত্রকে অপহরণের পর হত্যা করে নদীতে লাশ ফেলা ছিল বছর জুড়ে আলোচনায়৷ রাজনৈতিক কর্মসূচিকে ঘিরে থেমে থেমে বোমাবাজি, হরতালকে ঘিরে যানবাহন ভাঙচুর ও অগ্নিসংযোগ, রাজপথে বিরোধী দলের আন্দোলন মোকাবেলায় কোনো কোনো সময় পুলিশের আগ্রাসী ভূমিকা সরকারকে চাপে রেখেছিল বছর জুড়েই৷ তবে বছরের শেষ সময়ে ২২শে ডিসেম্বর নতুন নির্বাচন কমিশন গঠন নিয়ে সংলাপ শুরু করেছেন রাষ্ট্রপতি জিল্লুর রহমান৷ যদিও এই সংলাপের সফলতা নিয়ে সন্দিহান বিশ্লেষকরা৷ ট্রান্সপারেন্সি ইন্টারন্যাশনাল বাংলাদেশের নির্বাহী পরিচালক ড. ইফতেখারুজ্জামান মনে করেন, এই সংলাপ সফল না হলে বিরোধী দলের পাশাপাশি সরকারকেও দায় নিতে হবে৷ দেশজুড়ে সড়কের বেহাল দশার কারণে সর্বস্তর থেকে সাবেক যোগাযোগমন্ত্রী আবুল হোসেনের পদত্যাগের দাবি ওঠে৷ খোদ সংসদেও মহাজোটের শরীক দলের নেতারা যোগাযোগমন্ত্রীর বিরুদ্ধে ব্যবস্থা নেয়ার দাবি করেন৷ যোগাযোগমন্ত্রীর বিরুদ্ধে দুর্নীতির অভিযোগ তুলে পদ্মা সেতুতে অর্থায়ন বন্ধ করে দেয় বিশ্বব্যাংক৷ দেশজুড়ে যখন এ নিয়ে সমালোচনার ঝড় ওঠে তখন নিজেই সংবাদ সম্মেলন করে নিজের দুর্নীতির অভিযোগ অস্বীকার করেন আবুল হোসেন৷ চট্টগ্রামের মিরসরাইয়ে সড়ক দুর্ঘটনায় ৪০ স্কুল ছাত্রের মৃত্যু ও মানিকগঞ্জে সড়ক দুর্ঘটনায় চলচ্চিত্র নির্মাতা তারেক মাসুদ ও সাংবাদিক মিশুক মনিরের মৃত্যুর পর সব মহল থেকেই ড্রাইভারদের লাইসেন্স নিয়ে সমালোচনা ওঠে৷ ঠিক এমন সময় নৌপরিবহন মন্ত্রী শাহজাহান খান বলেন, গরু ছাগল চিনলে যেকেউ পেতে পারেন লাইসেন্স৷ এ নিয়ে সৃষ্টি হয় তুমুল বিতর্ক৷ শেয়ারবাজারে বিনিয়োগকারীরা ফটকাবাজ বলে নতুন বিতর্ক সৃষ্টি করেন অর্থমন্ত্রী আবুল মাল আবদুল মুহিত৷ পুরো বছর জুড়েই আলোচনায় ছিল শেয়ার বাজার ইস্যু৷ আর দ্রব্যমূল্য বেড়ে যাওয়ায় কম খেতে বলে সমালোচিত হন সাবেক বাণিজ্যমন্ত্রী ফারুক খান৷ প্রশাসনকে সেবামুখী করতে সরকারের নানা উদ্যোগ থাকলেও, তার সুফল না পাওয়াকে বিশেষজ্ঞরা দায়ী করেছেন রাজনীতিকরণ করাকে৷ অধ্যাপক মোজাফ্ফর আহমেদ মনে করেন, আগের সরকারগুলোর মত এই সরকারও প্রশাসনকে রাজনীতিকরণ করেছে৷ তবে এতোকিছুর মধ্যেও বাংলাদেশের মানুষ অনেকদিন মনে রাখবে ২০১১ সালকে৷ বছরের শুরুতে ১৯ ফেব্রুয়ারি ঢাকার বঙ্গবন্ধু স্টেডিয়ামে উদ্বোধন হয় বিশ্বকাপ ক্রিকেটের৷ উদ্বোধনী অনুষ্ঠান দেখে তাক লেগে যায় বিশ্ববাসীর৷ এছাড়া ব্যক্তিগত অর্জনে বিশ্বকে তাক লাগিয়ে দিয়েছেন সাবেক অধিনায়ক সাকিব আল হাসান৷ ওয়ানডের পর এখন টেস্টেও তিনি বিশ্বসেরা অলরাউন্ডার৷ বছরের শেষ দিকে মেয়েদের বিশ্বকাপের বাছাইপর্বে বাংলাদেশ পায় ওয়ানডে স্ট্যাটাস৷ প্রতিবেদন: সমীর কুমার দে, ঢাকা সম্পাদনা: জাহিদুল হক",
  "manualKeyPhrases" : [ "বাংলাদেশ", "ঢাকা", "কমিশন", "২০১১", "নির্বাচন" ],
  "automaticKeyPhrases" : [ "" ]
}