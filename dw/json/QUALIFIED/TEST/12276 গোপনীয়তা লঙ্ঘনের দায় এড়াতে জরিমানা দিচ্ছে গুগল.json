{
  "docID" : 12276,
  "source" : "http://www.dw.com/",
  "lang" : "BN",
  "url" : "http://www.dw.com/bn/গোপনীয়তা-লঙ্ঘনের-দায়-এড়াতে-জরিমানা-দিচ্ছে-গুগল/a-16158603",
  "title" : "গোপনীয়তা লঙ্ঘনের দায় এড়াতে জরিমানা দিচ্ছে গুগল",
  "date" : "10.08.2012",
  "writter" : "",
  "categories" : [ "বিজ্ঞান পরিবেশ" ],
  "article" : "অ্যাপলের সাফারি ব্রাউজারের সেটিংস এড়িয়ে গোপনে ব্যবহারকারীর তথ্য সংগ্রহের অভিযোগ থেকে রেহাই পেতে ২২.৫ মিলিয়ন মার্কিন ডলার প্রদানে সম্মত হয়েছে গুগল৷ মার্কিন ফেডারেল ট্রেড কমিশন জানিয়েছে এই তথ্য৷ ইন্টারনেট ব্যবহারকারীদের পছন্দ, অপছন্দের বিষয়াদি জানতে সবসময়ই তৎপর থাকে বিভিন্ন ওয়েবসাইট৷ বিশেষ করে একজন ব্যবহারকারী ইন্টারনেটে কোন বিষয়ে খোঁজ করছেন, তা সুনির্দিষ্টভাবে জানাটা গুগল কিংবা ফেসবুকের জন্য লাভজনক৷ তখন সে অনুযায়ী, বিজ্ঞাপন সাজানো যায় কিংবা বিভিন্ন তথ্য পরিবেশন করা যায়৷ অনেক ওয়েবসাইটই এই কাজটি ইন্টারনেট ব্যবহারকারীদেরকে জানিয়ে করে থাকে৷ কোনো ইন্টারনেট ব্যবহারকারী যদি নিজের ব্যক্তিগত পছন্দ, অপছন্দের বিষয়াদি জানাতে না চান তাহলে ইন্টারনেট ব্রাউজারের সেটিংস পরিবর্তন করে সেটা বন্ধ করে রাখা যায়৷ সেক্ষেত্রে ‘কুকিস' নামক কম্পিউটার কোড ব্যবহার করে ওয়েবসাইটগুলো ব্যবহারকারীর ব্যক্তিগত তথ্য সংগ্রহ করতে পারবে না৷ কিন্তু গুগল ব্যবহারকারীর ইচ্ছাকে গুরুত্ব না দিয়ে অন্যায়ভাবে তাদের ব্যক্তিগত আগ্রহের বিষয়াদি জমা করেছে৷ সুনির্দিষ্টভাবে, অ্যাপল আইফোন এবং আইপ্যাডে ব্যবহৃত সাফারি ব্রাউজারের সিটিংস এড়িয়ে গিয়ে ব্যবহারকারীর তথ্য সংগ্রহ করেছে ওয়েবসাইটটি৷ মার্কিন ফেডারেল ট্রেড কমিশন বা এফটিসি'র তদন্তে এই বিষয়টি ধরা পড়েছে৷ অথচ গত বছরই এফটিসি ইন্টারনেট ব্যবহারকারীদের তথ্য সুরক্ষায় গুগল এবং ফেসবুকের সঙ্গে সম্মতির ভিত্তিতে একটি নির্দেশনা প্রকাশ করেছিল৷ কিন্তু এখন দেখা যাচ্ছে, গুগল সেটা মেনে চলেনি৷ যাহোক, বিষয়টির মিমাংসায় ২২.৫ মিলিয়ন মার্কিন ডলার জরিমানা প্রদানে সম্মত হয়েছে গুগল৷ যদিও এই অর্থ গুগলের জন্য এমন কোনো বড় বিষয় নয়৷ শুধুমাত্র চলতি বছরের জানুয়ারি থেকে মার্চ মাস পর্যন্ত গুগলের আয় ১২.২১ বিলিয়ন মার্কিন ডলার৷ অলাভজনক প্রতিষ্ঠান কনজিউমার ওয়াচডগ'এর গোপনীয়তা সুরক্ষা বিষয়ক প্রকল্পের পরিচালক জন সিম্পসন দাবি করেছেন, এফটিসি গুগলকে খুব কম অর্থের বিনিময়ে দায় এড়ানোর সুযোগ করে দিয়েছে৷ অথচ এর চেয়ে বেশি অর্থ সম্ভবত প্রতিষ্ঠানটি তার কর্মীদের দুপুরের খাবারের পেছনে ব্যয় করে৷ বলাবাহুল্য, এই জরিমানা প্রদান করায় গুগল অপরাধ স্বীকারের প্রক্রিয়া থেকে রেহাই পাবে৷ তবে সংস্থাটি সাফারি ব্রাউজারের সেটিংস এড়িয়ে ‘কুকুস' ব্যবহারের চর্চা থেকে বিরত থাকবে৷ প্রতিবেদন: আরাফাতুল ইসলাম (রয়টার্স) সম্পাদনা: দেবারতি গুহ",
  "manualKeyPhrases" : [ "সেটিংস", "গুগল", "অ্যাপল", "সাফারি", "জরিমানা", "তথ্য সংগ্রহ", "কুকিস" ],
  "automaticKeyPhrases" : [ "" ]
}