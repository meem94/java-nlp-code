{
  "docID" : 10656,
  "source" : "http://www.dw.com/",
  "lang" : "BN",
  "url" : "http://www.dw.com/bn/জমে-উঠলো-রিপাবলিকান-প্রার্থী-নির্বাচন-প্রক্রিয়া/a-15683557",
  "title" : "জমে উঠলো রিপাবলিকান প্রার্থী নির্বাচন প্রক্রিয়া",
  "date" : "22.01.2012",
  "writter" : "",
  "categories" : [ "বিশ্ব" ],
  "article" : "প্রথমে রিক স্যান্টোরাম, পরে মিট রমনি আর এখন নিউট গিঙরিচ৷ একে একে তিন প্রতিদ্বন্দ্বী জিতলেন তিনটি প্রাইমারি৷ ফলে জমে উঠলো মার্কিন প্রেসিডেন্ট নির্বাচনে প্রতিদ্বন্দ্বিতা করার জন্য রিপাবলিকান প্রার্থী মনোনয়নের যুদ্ধ৷ সবশেষ খবর একে একে তিনটি প্রাইমারি হয়ে গেল৷ শুরু হয়েছিল আইওয়াতে৷ এরপর নিউ হ্যাম্পশায়ারে৷ আর শনিবার হয়ে গেল সাউথ ক্যারোলাইনায়৷ এসব প্রাইমারি শুরুর আগে সবাই মিট রমনিকে বেশ শক্তিশালী প্রার্থী মনে করছিলেন৷ কেননা প্রাইমারি পরিচালনার মতো যথেষ্ট অর্থ রয়েছে তাঁর৷ এছাড়া ২০০৮ সালেও তিনি এ ধরণের প্রক্রিয়ার মধ্যে দিয়ে গেছেন৷ কিন্তু দেখা গেল, তিনটির মধ্যে মাত্র একটিতে জিততে পেরেছেন ম্যাসাচুসেটস রাজ্যের সাবেক গভর্নর রমনি৷ ফলে পুরো প্রার্থী নির্বাচন প্রক্রিয়াটিই এখন বেশ জমে উঠেছে৷ তবে ইতিহাস বলছে, প্রাইমারির মাধ্যমে প্রার্থী নির্বাচনের যুগ শুরু হওয়ার পর থেকে সাউথ ক্যারোলাইনায় যে রিপাবলিকান প্রার্থী প্রাইমারি জিতেছেন তিনিই শেষ পর্যন্ত প্রেসিডেন্ট নির্বাচন করতে পেরেছেন৷ জরিপ সাউথ ক্যারোলাইনার জনমত জরিপগুলোতে এগিয়ে ছিলেন রমনি৷ কিন্তু প্রাইমারির আগে অনুষ্ঠিত দুটি বিতর্কে এগিয়ে যান গিঙরিচ৷ যেমন রেমা থমাস নামের একজন ভোটার বলছেন, বিতর্কে গিঙরিচের দৃঢ়তা দেখে তিনি মুগ্ধ৷ তাই তিনি তাঁকেই ভোট দিয়েছেন৷ থমাস বলছেন, নভেম্বরের ৬ তারিখে অনুষ্ঠিতব্য মার্কিন প্রেসিডেন্ট নির্বাচনে ওবামার বিরুদ্ধে লড়ার জন্য গিঙরিচই আসল ব্যক্তি৷ উল্লেখ্য, গিঙরিচ একসময় ‘হাউজ স্পিকার' ছিলেন৷ নির্বাচনে গিঙরিচ পেয়েছেন ৪০ শতাংশ ভোট৷ রমনি পেয়েছেন ২৮ শতাংশ৷ আর তৃতীয় হওয়া স্যান্টোরাম পেয়েছেন ১৭ শতাংশ ভোট৷ প্রার্থীদের প্রতিক্রিয়া জয়ী গিঙরিচ সাউথ ক্যারোলাইনাবাসীকে ধন্যবাদ জানিয়েছেন৷ জয়ের ধারা ধরে রাখার জন্য তিনি মার্কিনিদের কাছে সাহায্য চেয়েছেন৷ শুধু মানসিকভাবেই নয়, আর্থিক সহায়তাও চেয়েছেন তিনি৷ কেননা রমনির মতো তাঁর এতো টাকা নেই৷ গিঙরিচ বলেন, তাঁর এই জয় সাধারণ মার্কিনিদের জয় যারা মনে করেন ওয়াশিংটন আর নিউ ইয়র্কে যে এলিটরা বাস করেন তারা সাধারণের কথা চিন্তা করেন না, তাদের প্রতিনিধিত্ব করেন না৷ এদিকে রমনি বলছেন, এই হার তাঁর নির্বাচনী ক্যাম্পেইনকে আরও শক্তিশালী করবে৷ পরবর্তী ককাস ফ্লোরিডায় তিনি আরও ভাল করার আশা করেছেন৷ জনমত জরিপগুলোও রমনিকেই এগিয়ে রেখেছে৷ প্রতিবেদন: জাহিদুল হক সম্পাদনা: রিয়াজুল ইসলাম",
  "manualKeyPhrases" : [ "স্যান্টোরাম", "গিঙরিচ", "রিপাবলিকান", "রমনি", "নির্বাচন", "প্রার্থী" ],
  "automaticKeyPhrases" : [ "" ]
}