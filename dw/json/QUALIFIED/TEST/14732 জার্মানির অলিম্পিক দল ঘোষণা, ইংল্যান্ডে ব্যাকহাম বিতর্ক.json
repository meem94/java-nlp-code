{
  "docID" : 14732,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানির-অলিম্পিক-দল-ঘোষণা-ইংল্যান্ডে-ব্যাকহাম-বিতর্ক/a-16073665",
  "title" : "জার্মানির অলিম্পিক দল ঘোষণা, ইংল্যান্ডে ব্যাকহাম বিতর্ক",
  "date" : "05.07.2012",
  "writter" : "",
  "categories" : [ "খেলাধুলা" ],
  "article" : "লন্ডনে অনুষ্ঠিতব্য সামার অলিম্পিকের ২৬টি ইভেন্টের মধ্যে ২৩টিতে অংশ নেবেন জার্মান ক্রীড়াবিদরা৷ ইতিমধ্যে জার্মান অলিম্পিক কমিটি এই আসরের জন্য চূড়ান্ত দল ঘোষণা করেছে, যাদের লক্ষ্য হচ্ছে গতবারের চেয়ে উন্নতি করা৷ বেইজিং অলিম্পিকে সামগ্রিকভাবে জার্মানির অবস্থান ছিল পঞ্চম৷ এবার এই অবস্থানের আরো উন্নতি করতে চাইছে জার্মানরা৷ তবে চলতি অলিম্পিক টিম অন্যান্যবারের চেয়ে আকারে ছোট৷ জার্মান অলিম্পিক স্পোর্টস ফেডারেশন (ডিওএসবি) লন্ডন অলিম্পিকের জন্য ৩৮৯ জন ক্রীড়াবিদের নাম ঘোষণা করেছে৷ আরো ১৫ জন যোগ দিতে পারে এই দলে৷ এছাড়া মূল অলিম্পিক দলের সঙ্গে থাকবেন প্রশিক্ষক, চিকিৎসকসহ ২৭৯ ব্যক্তি৷ বলাবাহুল্য, বেইজিং অলিম্পিকে জার্মান দলে শুধু ক্রীড়াবিদের সংখ্যা ছিল ৪৪০ জন৷ সেই আসরে জার্মান দল ১৬টি স্বর্ণ, ১০টি রৌপ্য এবং ১৫টি তামার পদক জয় করে৷ চলতি আসরে জার্মান দলের সামনে অনেকগুলো পদক জয়ের সম্ভাবনা রয়েছে৷ সর্বশেষ ইউরোপীয়ান অ্যাথলেটিক চ্যাম্পিয়নশীপেও জার্মান দল ভালো ফলাফল করেছে৷ যদিও পদকের তালিকায় তাদের খুব কাছেই ছিল রাশিয়া এবং ফ্রান্সের অবস্থান৷ বর্তমান দলে রয়েছেন জাভেলিন'এ বিশ্বজয়ী মাথিয়াস ডি জোরডো, হাই-জাম্পার আরিয়ানা ফ্রিডরিশ, শট-পুটার রাল্ফ বার্টেলস'এর মতো তারকারা৷ এদের সবারই স্বর্ণপদক জয়ের সম্ভাবনা রয়েছে৷ প্রসঙ্গত, লন্ডন অলিম্পিকের উদ্বোধনী অনুষ্ঠানের আয়োজন করা হবে ২৭ জুলাই৷ উদ্বোধনের দু'দিন পরে শুরু হচ্ছে ফুটবল প্রতিযোগিতা৷ ব্রিটেনে অবশ্য সেদেশের ফুটবল তারকা ডেভিড ব্যাকহাম'কে নিয়ে বিতর্ক অব্যাহত রয়েছে৷ অলিম্পিক ফুটবল দল থেকে বাদ পড়েছেন ব্যাকহাম৷ ইতিমধ্যে সেদলের কোচ স্টুয়ার্ট পিয়ার্স আনুষ্ঠানিকভাবে জানিয়েছেন এ তথ্য৷ তবে কোচের এই সিদ্ধান্ত নিজের হতাশা প্রকাশ করেছেন ব্যাকহাম৷ শুধু তিনি নন, ব্রিটিশ অলিম্পিক কমিটির উপরের সারির কয়েক সদস্যও তারকা এই ফুটবলারকে বাদ দেওয়ায় সন্তুষ্ট নন৷ বিশেষ করে যখন, ব্যাকহামের রয়েছে ব্যাপক আন্তর্জাতিক খ্যাতি৷ ব্যাকহাম'এর অনুপস্থিতি অলিম্পিকের টিকিট বিক্রির উপরও প্রভাব ফেলছে৷ বিভিন্ন ইভেন্টের টিকিট বিক্রি ভালো হলেও ফুটবলের ক্ষেত্রে এখনো অনেক টিকিট বিক্রি হয় নি৷ ধারনা করা হচ্ছে, ব্যাকহাম ইংলিশ দলে থাকলে ফুটবল ম্যাচগুলোর টিকিট বিক্রির পরিমাণও অনেক বেড়ে যেত৷ অবশ্য, এই তারকা দলে না থাকায় বিভিন্ন দেশের তরুণ খেলোয়াড়রা মিডিয়ার নজর কাড়বে, এমন মন্তব্যও করেছেন বিশ্লেষকরা৷ এআই / ডিজি (ডিপিএ, এএফপি)",
  "manualKeyPhrases" : [ "ঘোষণা", "অলিম্পিক", "বিতর্ক", "ব্যাকহাম", "দল" ],
  "automaticKeyPhrases" : [ "" ]
}