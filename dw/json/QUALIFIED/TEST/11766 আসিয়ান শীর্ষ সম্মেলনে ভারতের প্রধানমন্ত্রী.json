{
  "docID" : 11766,
  "source" : "http://www.dw.com/",
  "lang" : "BN",
  "url" : "http://www.dw.com/bn/আসিয়ান-শীর্ষ-সম্মেলনে-ভারতের-প্রধানমন্ত্রী/a-15539201",
  "title" : "আসিয়ান শীর্ষ সম্মেলনে ভারতের প্রধানমন্ত্রী",
  "date" : "17.11.2011",
  "writter" : "",
  "categories" : [ "বিশ্ব" ],
  "article" : "দক্ষিণ-পূর্ব এশিয়ার দেশগুলির শীর্ষ সম্মেলনে যোগ দিতে ভারতের প্রধানমন্ত্রী ড. মনমোহন সিং আজ ইন্দোনেশিয়ার বালিতে পৌঁছেছেন৷ বিভিন্ন দেশের সরকার প্রধানদের সঙ্গে পার্শ্ববৈঠকে রাজনৈতিক ও আর্থিক ইস্যু নিয়ে মত বিনিময় করবেন তিনি৷ বালি অভিমুখে রওনা দেবার আগে প্রধানমন্ত্রী ড. মনমোহন সিং এক বিবৃতিতে বলেছেন, ২০১০-২০১৫ সালের জন্য ভারত-আসিয়ান কর্মপরিকল্পনা রূপায়ন পর্যালোচনা করবেন তিনি আসিয়ান গোষ্ঠীর নেতাদের সঙ্গে৷ রাজনৈতিক ও নিরাপত্তা ইস্যুগুলিও তাঁর এজেন্ডার গুরুত্বপূর্ণ অঙ্গ৷ আসিয়ান দেশগুলির সঙ্গে পার্টনারশিপ ভারতের ‘পুবে তাকাও' নীতির অপরিহার্য অঙ্গ৷ সেটাকে সামনে রেখে ড. মনমোহন সিং তুলে ধরবেন ব্যবসা বাণিজ্য, বিনিয়োগ, জনগণ ও প্রাতিষ্ঠানিক স্তরে সংযোগ বাড়ানো ইত্যাদি বিষয়গুলো৷ তুলে ধরবেন সন্ত্রাস ও নিরাপত্তা নিয়ে এই অঞ্চলের দেশগুলির উদ্বেগের কথা৷ পার্শ্ববৈঠকে প্রধানমন্ত্রী মিলিত হবেন মার্কিন প্রেসিডেন্ট বারাকওবামা, চীনের প্রধানমন্ত্রী ওয়েন জিয়াবাও সহ অন্যান্য সরকার প্রধানদের সঙ্গে৷ উল্লেখ্য, আগামী বছর ভারতে অনুষ্ঠিত হবে আসিয়ান শীর্ষ সম্মেলন৷ ভারতের ‘পুবে তাকাও' নীতির প্রেক্ষিতে এবারের আসিয়ান শীর্ষ সম্মেলন কতটা গুরুত্বপূর্ণ ভারতের কাছে সে সম্পর্কে রবীন্দ্র ভারতী বিশ্ববিদ্যালয়ের রাষ্ট্রবিজ্ঞানের অধ্যাপক সব্যসাচী বসু রায়চৌধুরি ডয়চে ভেলেকে বললেন, দক্ষিণপূর্ব এশিয়ার দেশগুলির সঙ্গে ভারতের অর্থনৈতিক সম্পর্ক হলো একটা দিক৷ আরেকটা দিক হলো ইদানিংকালে চীনের সঙ্গে কিছু কিছু ক্ষেত্রে একটা প্রতিদ্বন্দ্বিতার জায়গা তৈরি হয়েছে৷ চীন ভারত উভয়েই দ্রুত আর্থিক বিকাশ ঘটাচ্ছে৷ তাতে জ্বালানির চাহিদা বাড়ছে৷ সেখানে ভারত দেখবে ভিয়েৎনাম, মিয়ানমার প্রভৃতি দেশ কী অবস্থান নিচ্ছে৷ ভারতের পক্ষে সেটা দেখা অত্যন্ত জরুরি৷ ভিয়েৎনামের উপকূলে তেল খনন নিয়ে যে বিতর্ক তাতে ভারতকে সমর্থন করেছে ভিয়েৎনাম৷ মিয়ানমার মূলত সেনা শাসিত হলেও কিছু কিছু ক্ষেত্রে চীনের বিপক্ষে অবস্থান নিয়েছে, সেটা ভারতের পক্ষে সুবিধাজনক৷ কাজেই আসিয়ানের মঞ্চে বর্তমান পরিস্থিতিকে কাজে লাগানোর ক্ষেত্রে ভারতের যথেষ্ট সুযোগ আছে বলে তিনি মনে করেন৷ মার্কিন প্রেসিডেন্ট ওবামার সঙ্গে বৈঠকে অসামরিক পরমাণু সহযোগিতার ক্ষেত্রে দায়বদ্ধতা নিয়ে মার্কিন সরবরাহকারীদের আপত্তি দূর করতে ভারত পরমাণু দায়বদ্ধতার নিয়ম যে কিছুটা শিথিল করেছে, সে বিষয়ে ওবামাকে অবহিত করবেন প্রধানমন্ত্রী সিং৷ চীনের সঙ্গে কিছু কিছু ভুল বোঝাবুঝির যে ক্ষেত্র আছে চীনের প্রধানমন্ত্রীর সঙ্গে বৈঠকে বরফ গলানোর চেষ্টা হবে৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: আব্দুল্লাহ আল-ফারূক",
  "manualKeyPhrases" : [ "মনমোহন সিং", "আসিয়ান", "বিনিয়োগ", "সম্মেলন", "রাজনৈতিক", "বাণিজ্য", "জনগণ", "শীর্ষ", "আর্থিক", "ভারত" ],
  "automaticKeyPhrases" : [ "" ]
}