{
  "docID" : 10739,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুষ্টি-গ্রহণের-দিক-দিয়ে-বাংলাদেশ-পিছিয়ে-মাহবুব/a-16161686",
  "title" : "পুষ্টি গ্রহণের দিক দিয়ে বাংলাদেশ পিছিয়ে: মাহবুব",
  "date" : "13.08.2012",
  "writter" : "",
  "categories" : [ "সমাজ সংস্কৃতি" ],
  "article" : "খাদ্য নিরাপত্তা নিশ্চিত করার ক্ষেত্রে দক্ষিণ এশিয়ার ছয় দেশের মধ্যে সবচেয়ে পিছিয়ে আছে বাংলাদেশ৷ সম্প্রতি ব্রিটিশ সাময়িকী ‘ইকোনমিস্ট’এর গবেষণা শাখা ‘ইকোনমিস্ট ইনটেলিজেন্স ইউনিট’ ইআইইউ এর প্রতিবেদনে এ তথ্য প্রকাশিত হয়েছে৷ এ প্রসঙ্গে প্রখ্যাত কৃষি অর্থনীতিবিদ ও ব্র্যাকের নির্বাহী পরিচালক মাহবুব হোসেন বলেন, তিনটি বিষয় বিবেচনা করে খাদ্য নিরাপত্তার সূচক নির্ধারণ করা হয়৷ এক. জনগণের যতটুকু খাদ্য প্রয়োজন বাজারে সেটা আছে কীনা৷ দুই. লোকজনের ক্রয়ক্ষমতা থাকা৷ আর তিন. জনগণ সুষম পুষ্টি পাচ্ছে কীনা৷ মাহবুব হোসেন বলেন, প্রথম যে সূচক অর্থাৎ খাদ্যের সংগ্রহ পর্যাপ্ত রয়েছে কীনা সে বিষয়ে বাংলাদেশ অনেক অগ্রসর হয়েছে৷ আর দ্বিতীয় যে বিষয় লোকজনের ক্রয়ক্ষমতা সেটাতেও বাংলাদেশ ভাল করছে৷ কেননা মানুষের আয় বাড়ছে৷ আর যারা দরিদ্র তারা ক্ষুদ্রঋণ সহ অন্যান্য উপায়ে আয় বাড়াচ্ছে৷ এছাড়া অতি দরিদ্রের জন্য সরকারের নানান প্রকল্প রয়েছে৷ শুধুমাত্র পুষ্টির দিক দিয়ে বাংলাদেশ অনেক পিছিয়ে আছে বলে মনে করেন এই প্রখ্যাত কৃষি অর্থনীতিবিদ৷ এ কারণে খাদ্য নিরাপত্তা সূচকে বাংলাদেশের অবস্থান অনেক নীচে নেমে গেছে৷ মাহবুব হোসেন বলেন, বাংলাদেশে চালের উৎপাদন বাড়লেও পুষ্টিকর খাবার যেমন শাকসবজি, ফলমূল ইত্যাদির পরিমাণ কম৷ এক্ষেত্রে অন্যান্য দেশ অনেক এগিয়ে গেছে৷ যেমন ভারত, পাকিস্তানের গরিব লোকেদের মধ্যেও দুধ, সাকসবজি খাওয়ার প্রবণতা আমাদের চেয়ে ভাল৷ ইআইইউ'এর প্রতিবেদনে আরেকটা বিষয় বিবেচনা করা হয় বলে জানান মাহবুব হোসেন৷ সেটা হচ্ছে খাদ্য নীতির ধারাবাহিকতা বজায়৷ এক্ষেত্রেও বাংলাদেশের অবস্থান ভাল নয় বলে মনে করেন ব্র্যাকের এই কর্মকর্তা৷ প্রতিবেদন: জাহিদুল হক সম্পাদনা: আরাফাতুল ইসলাম",
  "manualKeyPhrases" : [ "বাংলাদেশ", "পিছিয়ে", "পুষ্টি", "নিরাপত্তা", "খাদ্য", "মাহবুব" ],
  "automaticKeyPhrases" : [ "" ]
}