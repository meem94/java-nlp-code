{
  "docID" : 14701,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংগীত-সমাজ-সেবা-সবেতেই-অনন্যা-ফ্রিডা/a-16381226",
  "title" : "সংগীত, সমাজ সেবা – সবেতেই অনন্যা ফ্রিডা",
  "date" : "15.11.2012",
  "writter" : "মারুফ আহমদ",
  "categories" : [ "বিনোদন" ],
  "article" : "সত্তর দশকের শুরুতে সুইডেনের দুই তরুণী ও দুই তরুণ সংগীত শিল্পী ‘আবা’ সংগীত গোষ্ঠি হিসেবে পপ সংগীত জগতে এক নতুন যুগের সূচনা করেন৷ এই গোষ্ঠির অন্যতম প্রতিষ্ঠাতা সদস্য আনি-ফ্রিড’এর ৬৭তম জন্ম বার্ষীকি ১৫ই নভেম্বর৷ ১৯৭৪ সালে ‘ওয়াটারলু' গানটি দিয়ে ‘ইউরোভিশন সং কনটেস্ট'-এ সুইডেনের জন্য জয়ের মুকুট ছিনিয়ে নেয় ‘আবা'৷ আর সেই সাথে আন্তর্জাতিক পপ সংগীতের জগতে ছড়িয়ে পড়ে ‘আবা'-র নাম৷ ‘দ্য বিটেলস'-এর পর আর যে ক'টি সংগীত গোষ্ঠি বিশ্বব্যাপী শীর্ষ জনপ্রিয়তা অর্জন করতে সক্ষম হয়েছে নিঃসন্দেহে ‘আবা' তাদের অন্যতম৷ সে সময় অন্যান্য সদস্যদের সাথে আনি-ফ্রিড'এর অসাধারণ সুরেলা কণ্ঠস্বর জয় করে নেয় বিশ্বর এক প্রান্ত থেকে আরেক প্রান্তে অসংখ্য সংগীত অনুরাগীর হৃদয়৷ আনি-ফ্রিড লুংস্টাড'এর জন্ম ১৯৪৫ সালে নরওয়ের একটি ছোট্ট গ্রামে৷ বাবা ছিলেন জার্মান সৈনিক৷ খুব কম বয়সে মা ও দিদিমার সঙ্গে তিনি চলে আসেন সুইডেনে৷ ছোটবেলা থেকেই তাঁর মনোগ্রাহী কণ্ঠ মুগ্ধ করেছে তাঁর শিক্ষক ও সহপাঠিদের৷ মাত্র ১২ বছর বয়সে একটি ব্যান্ডের সাথে গান গাইতে শুরু করেন তিনি৷ এরপর ১৯৬৭ সালে ‘ই এম আই' রেকর্ড কোম্পানি আয়োজিত সুইডোনের জাতীয় ‘নবাগত সংগীত শিল্পী প্রতিযোগিতা' জয়ের মধ্য দিয়ে সুপরিচিতি হয়ে ওঠেন আনি-ফ্রিড এবং চুক্তিবদ্ধ হন ঐ কোম্পানিটির সঙ্গে৷ সংগীতের সূত্র ধরেই তাঁর পরিচয় হয় শিল্পী আগ্নেথা, বিয়র্ন ও বেনি'র সাথে৷ ১৯৭৩ সালে তাঁরা গঠন করেন ‘আবা' সংগীত গোষ্ঠী৷ আর সেই থেকেই তাঁর জনপ্রিয়তা ছড়িয়ে পড়ে বিশ্বব্যাপী৷ আশির দশকের প্রথম দিকে অবশ্য এই গোষ্ঠী ভেঙে যায়৷ তখন ফ্রিডা নামে তিনি শুরু করেন তাঁর একক ক্যারিয়ার৷ বিখ্যাত সংগীত শিল্পী ফিল কলিন্স'এর প্রযোজনায় ১৯৮২ সালে মুক্তি পায় তাঁর অ্যালবাম ‘সামথিং গোইং অন'৷ আন্তর্জাতিক সাফল্যও পায় অ্যালবামটি৷ ৯০'এর দশকে সংগীত জগত থেকে কিছুটা সরে আসেন ফ্রিডা৷ ব্রতী হন সমাজ সেবায়৷ বিশেষ করে পরিবেশ সংরক্ষণের ক্ষেত্রে৷ ১৯৯১ সালে তিনি গঠন করেন ‘পরিবেশের জন্য শিল্পী' নামাক একটি সংস্থা৷ এ অবধি বেশ কিছু বেনেফিট কনসার্টে অংশ নিয়েছেন তিনি৷ ২০১০ সালে পপ সংগীত জগতে অসাধারণ অবদানের জন্য ‘আবা' সংগীত গোষ্ঠির সঙ্গে ‘রক অ্যান্ড রোল হল অফ ফেইম'-এ অভিষিক্ত হন আনি-ফ্রিড লুংস্টাড৷",
  "manualKeyPhrases" : [ "আনি-ফ্রিড লুংস্টাড", "দ্য বিটেলস", "আবা", "সংগীত", "ফ্রিডা" ],
  "automaticKeyPhrases" : [ "" ]
}