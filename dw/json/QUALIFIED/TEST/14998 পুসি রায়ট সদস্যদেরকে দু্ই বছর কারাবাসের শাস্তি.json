{
  "docID" : 14998,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুসি-রায়ট-সদস্যদেরকে-দু্ই-বছর-কারাবাসের-শাস্তি/a-16176489",
  "title" : "পুসি রায়ট সদস্যদেরকে দু্ই বছর কারাবাসের শাস্তি",
  "date" : "18.08.2012",
  "writter" : "Arafatul Islam",
  "categories" : [ "বিনোদন" ],
  "article" : "রাশিয়ার পাংক ব্যান্ড পুসি রায়ট’এর সদস্যদেরকে দুই বছর কারাবাসের শাস্তি দিয়েছে সেদেশের আদালত৷ এই রায়ের প্রতিবাদ জানিয়েছে আন্তর্জাতিক সমাজ৷ বিশেষজ্ঞরা মনে করেন, এই রায় রাজনৈতিক উদ্দেশ্যপ্রণোদিত এবং অত্যন্ত কঠোর৷ রাশিয়ার লেখক বরিস আকুনিন রায়ের প্রভাব কী হতে পারে সেটি বর্ণনা করেছেন৷ তিনি লিখেছেন, ‘‘যে হিমশৈলের উপর (রাশিয়ার প্রেসিডেন্ট) ভ্লাদিমির পুটিন বসে আছেন, সেটি দ্রুত গলতে শুরু করেছে৷'' আকুনিন ‘হিমশৈল' বলতে সম্ভবত পুটিন'এর সমর্থকদের বোঝাতে চেয়েছেন৷ শুক্রবার কয়েকশত প্রতিবাদকারীর সঙ্গে মস্কোর কামোভনিকি জেলা আদালতের সামনে হাজির ছিলেন এই লেখক৷ আদালত ধর্মীয় বিদ্বেষ দ্বারা উদ্বুদ্ধ গুণ্ডামির অভিযোগে মারিয়া আলিওখিনা, দাদেজদা তলোকনিকোভা ও ইয়েকতারিনা সামুটসেভিচকে দুই বছর কারাবাসের শাস্তি ঘোষণা করে৷ অভিযুক্তরা গত ফেব্রুয়ারি মাসে মস্কোর একটি গির্জায় প্রবেশ করে ভ্লাদিমির পুটিনের বিরুদ্ধে গান গেয়েছিলেন৷ তাদের সেই গান সেসময় পুসি রায়ট'এর এক সদস্য ভিডিও করেন এবং পরবর্তীতে সেটি সম্পাদনা করে প্রকাশ করা হয়৷ সেই ঘটনার পর থেকেই কারাগারে আটক আছেন ব্যান্ড দলটির তিন সদস্য৷ আদালতের এই রায়ের বিরুদ্ধে প্রতিবাদের ঝড় উঠেছে জার্মানিতেও৷ জার্মান হিউম্যান রাইটস কমিশনার মার্কুস ল্যোনিং এই বিষয়ে বলেন, ‘‘এটা নিঃসন্দেহে অনুপাতহীন শাস্তি৷ বিচার প্রক্রিয়ার স্বচ্ছতা নিয়েও এক্ষেত্রে প্রশ্ন করার সুযোগ রয়েছে৷'' লোনিং এর মতে, এই রায় একটি নির্মম সত্য প্রকাশ করছে৷ সেটি হচ্ছে, রাশিয়ায় এখন স্বাধীনভাবে মত প্রকাশের সুযোগ আর নেই৷ তিনি অভিযুক্তদেরকে মুক্ত করে একটি উদাহরণ সৃষ্টির জন্য পুটিন'এর প্রতি আহ্বান জানিয়েছেন৷ লোনিং বলেন, ‘‘তাদের মধ্যে দু'জনের ছোট সন্তান রয়েছে৷ তাদের উচিত পরিবারের সঙ্গে থাকা, কারাগারে নয়৷'' বলাবাহুল্য, খোদ রাশিয়াতে অবশ্য এই রায়ের প্রতিক্রিয়া মিশ্র৷ সেদেশের বিরোধী দল এবং মানবাধিকার কর্মীরা রায়ের সমালোচনা করলেও ক্রেমলিনপন্থী ইউনাইটেড রাশিয়া পার্টি এই রায়কে স্বাগত জানিয়েছে৷ সংসদ সদস্য আলেক্সি টাশেসনাকোভ জানিয়েছেন, এই রায় উপযুক্ত হয়েছে এবং এটি ভবিষ্যতে পুসি রায়টের মতো কর্মকাণ্ডকে বাধা প্রদান করবে৷ প্রতিবেদন: রোমান গনশারেন্কো / এআই সম্পাদনা: জাহিদুল হক",
  "manualKeyPhrases" : [ "সদস্য", "শাস্তি", "রায়ট", "পুসি", "বছর" ],
  "automaticKeyPhrases" : [ "" ]
}