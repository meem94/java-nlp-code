{
  "docID" : 11092,
  "source" : "http://www.dw.com/",
  "lang" : "BN",
  "url" : "http://www.dw.com/bn/শেখ-হাসিনার-জার্মানি-সফরের-ফলে-বাংলাদেশের-ভাবমূর্তি-উজ্জ্বল-হবে-মসুদ-মান্নান/a-15458482",
  "title" : "শেখ হাসিনার জার্মানি সফরের ফলে বাংলাদেশের ভাবমূর্তি উজ্জ্বল হবে : মসুদ মান্নান",
  "date" : "14.10.2011",
  "writter" : "",
  "categories" : [ "সমাজ সংস্কৃতি" ],
  "article" : "বাংলাদেশের প্রধানমন্ত্রী শেখ হাসিনা আগামী ২৩শে অক্টোবর জার্মানি সফরে আসছেন৷ দ্বিপাক্ষিক সম্পর্কের আরও উন্নতির পাশাপাশি তিনি ‘ওয়ার্ল্ড হেলথ সামিট’এ কি-নোট স্পিকার হিসেবে বক্তব্য রাখবেন৷ বাংলাদেশ ও জার্মানির মধ্যে দ্বিপাক্ষিক সম্পর্ক যে ক্রমশ কত দৃঢ় হচ্ছে, সম্প্রতি মন্ত্রী পর্যায়ের সফরগুলিই তার উজ্জ্বল দৃষ্টান্ত৷ পর পর দুই বছর বাংলাদেশের পররাষ্ট্রমন্ত্রী ডা.দীপু মনি জার্মানিতে এসেছেন৷ জার্মানিতে এসেছেন বাংলাদেশ সংসদের মাননীয় স্পিকার ৷ মন্ত্রীদের মধ্যে যাঁরা সম্প্রতি জার্মানি সফর করেছেন, তাদের মধ্যে রয়েছেন আইনমন্ত্রী, বাণিজ্য মন্ত্রী, পরিবেশ মন্ত্রী, স্থানীয় সরকার প্রতিমন্ত্রী ও পূর্ত প্রতিমন্ত্রী৷ জার্মানির উন্নয়ন সাহায্য মন্ত্রী ডির্ক নিবেল বাংলাদেশ সফর করেছেন৷ ধাপে ধাপে সেই সহযোগিতার পরিণতি হিসেবে আগামী ২৩শে অক্টোবর জার্মানি সফরে আসছেন বাংলাদেশের প্রধানমন্ত্রী শেখ হাসিনা৷ দীর্ঘ প্রায় ১২ বছর পর তাঁর এই জার্মানি সফর হবে ব্যস্ততায় ভরা৷ জার্মানিতে বাংলাদেশের রাষ্ট্রদূত মান্যবর মসুদ মান্নান এই সফরের রূপরেখা তুলে ধরেছেন ডয়চে ভেলের কাছে৷ ইউরোপে জার্মানিই বাণিজ্যের ক্ষেত্রে বাংলাদেশের প্রধান সহযোগী দেশ৷ ফলে প্রধানমন্ত্রীর সফরে এই বাণিজ্যিক সম্পর্কের সম্প্রসারণ ও বাংলাদেশে আরও জার্মান বিনিয়োগ আকর্ষণ করার বিষয়টি বিশেষ গুরুত্ব পাবে৷ চ্যান্সেলার আঙ্গেলা ম্যার্কেল'এর সঙ্গে আলোচনা ছাড়াও সংসদে প্রধান দলের নেত্রী হিসেবে তিনি জার্মান সংসদের নিম্ন কক্ষ ‘বুন্ডেসটাগ'এর স্পিকারের সঙ্গেও আলোচনা করতে চান৷ জার্মানিতে ‘ওয়ার্ল্ড হেলথ সামিট'এও অংশ নেবেন শেখ হাসিনা৷ কি-নোট স্পিকার হিসেবে তিনি সেখানে বক্তব্য রাখবেন৷ বাংলাদেশ কীভাবে নাগরিকদের জন্য স্বাস্থ্য পরিষেবার ক্ষেত্রে সাফল্য অর্জন করেছে, সেই বিষয়টি তিনি তুলে ধরবেন৷ জার্মানিতে বসবাসকারী বাংলাদেশি ও বাংলাদেশি বংশোদ্ভূত মানুষের সঙ্গেও মত বিনিময় করবেন প্রধানমন্ত্রী৷ তাঁর এই সফরের মাধ্যমে জার্মানি তথা ইউরোপে বাংলাদেশের ভাবমূর্তি আরও উজ্জ্বল হয়ে উঠবে বলেও আশা প্রকাশ করেন রাষ্ট্রদূত মান্নান৷ আগামী নভেম্বর মাসে বাংলাদেশ সফরে যাচ্ছেন জার্মান প্রেসিডেন্ট ক্লিস্টিয়ান ভুল্ফ৷ প্রায় ২৫ বছর পর কোনো প্রেসিডেন্ট বাংলাদেশে যাচ্ছেন৷ শেষ বাংলাদেশ গিয়েছিলেন রিশার্ড ফন ভাইৎসেকার৷ আগামী বছর জানুয়ারি মাসে জার্মানি ও বাংলাদেশের কূটনৈতিক সম্পর্কের ৪০ বছর পূর্তির প্রেক্ষাপটে এই দুই সফর বিশেষ গুরুত্ব পাচ্ছে৷ সাক্ষাৎকার: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "শেখ হাসিনা", "বাংলাদেশ", "ভাবমূর্তি", "সফর", "উজ্জ্বল", "জার্মানি", "মসুদ মান্নান" ],
  "automaticKeyPhrases" : [ "" ]
}