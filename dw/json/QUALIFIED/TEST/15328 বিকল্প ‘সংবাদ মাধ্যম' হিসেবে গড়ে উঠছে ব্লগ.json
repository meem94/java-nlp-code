{
  "docID" : 15328,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিকল্প-সংবাদ-মাধ্যম-হিসেবে-গড়ে-উঠছে-ব্লগ/a-15952811",
  "title" : "বিকল্প ‘সংবাদ মাধ্যম' হিসেবে গড়ে উঠছে ব্লগ",
  "date" : "16.05.2012",
  "writter" : "",
  "categories" : [ "ব্লগওয়াচ" ],
  "article" : "ডিডাব্লিউ'র সেরা ব্লগ অনুসন্ধান প্রতিযোগিতার ৩টি পুরস্কার জয় করেছে বাংলা ব্লগ৷ বিচারকমন্ডলীর বিবেচনায় ‘জুরি অ্যাওয়ার্ড' জিতলো আবু সুফিয়ানের ব্লগ৷ এছাড়া আসিফ মহিউদ্দিনের ব্লগ ও সুরঙ্গ – নিয়াজের ভূবন জয় করে ‘ইউজার প্রাইজ'৷ ডয়চে ভেলের সেরা ব্লগ অনুসন্ধান প্রতিযোগিতা বব্স'এ দুই ধরনের পুরস্কার প্রদান করা হয়৷ একটি হচ্ছে বব্স'এর ১১টি ভাষার বিচারকদের বিবেচনায় ‘জুরি অ্যাওয়ার্ড'৷ অন্যটি ইন্টারনেট ব্যবহারকারীদের ভোটের ভিত্তিতে নির্ধারিত পুরস্কার, যাকে বলা হয় ‘ইউজার প্রাইজ'৷ এবছর আবু সুফিয়ানের বাংলা ব্লগ জুরি অ্যাওয়ার্ড জয় করেছে৷ এই প্রথম বব্স'এর মিশ্র ক্যাটেগরিতে কোন বাংলা ব্লগ এই অ্যাওয়ার্ড অর্জনে সক্ষম হয়েছে৷ অন্যদিকে, ইউজার প্রাইজ জয় করেছে আসিফ মহিউদ্দিন এবং ডা. নিয়াজ মাওলা'র ব্লগ৷ ইউজার প্রাইজ জয়ীদের প্রতিক্রিয়া বব্স'এর ‘সেরা সোশ্যাল অ্যাক্টিভিজম ক্যাম্পেইন' বিভাগে ইউজার প্রাইজ জয়ের পর প্রতিক্রিয়া জানতে চাইলে আসিফ মহিউদ্দিন বলেন, ‘‘এই পুরস্কার অবশ্যই আমাদেরকে অনপ্রাণিত করেছে৷ আমরা যখন শুধুমাত্র মজা করার জন্যই ব্লগিং করছি না, আমরা যে একটা আন্দোলন দাঁড় করাচ্ছি, সোশ্যাল অ্যাক্টিভিজমের সাথে যুক্ত হচ্ছি, এই ব্যাপারটাতে বাংলাদেশ অনেক এগিয়ে গেছে – এই পুরস্কার এটাই প্রমাণ করে৷’’ একই প্রশ্নের উত্তরে সেরা বাংলা ব্লগ খেতাব জয়ী ব্লগার ডা. নিয়াজ মওলা বলেন, ‘‘এই প্রতিযোগিতায় আমার ব্লগ সেরা বাংলা ব্লগ নির্বাচিত হয়েছে – এতে আসলে আমার যতটা কৃতিত্ব, তার চেয়ে আমি অসংখ্যভাবে ধন্যবাদ জানাবো যারা ব্লগার আছেন বাংলাদেশের, যারা আমাকে ভোট দিয়েছেন, তাদের সবাইকে৷ আমার চেয়েও অনেক ভালো ব্লগার আছেন, আমি জানি৷ কিন্তু তারা যে আমার ব্লগটাকে পছন্দ করেছেন, আমাকে ভোট দিয়েছেন – তাতে আমি ভীষণভাবে আপ্লুত৷’’ বিকল্প সংবাদ মাধ্যম ব্লগ! নিয়াজ মওলার ব্লগের শিরোনাম, ‘সুড়ঙ্গ – নিয়াজের ভুবন'৷ ইতিহাস, সংস্কৃতি এবং সমসাময়িক সামাজিক বিষয়াদির এক মিশ্রন ঘটেছে এই ব্লগে৷ লিবিয়া সফর নিয়ে ডা. মওলার নিবন্ধগুলো পাঠকের মাঝে ব্যাপক সাড়া ফেলেছিল৷ প্রায় ১৩ বছর ধরে ব্লগ লিখছেন তিনি৷ বাংলা ব্লগের বর্তমান অবস্থা সম্পর্কে জানতে চাইলে তিনি বলেন, গত তিন চারবছর ধরে আমরা লক্ষ্য করছি ব্লগিংয়ে একটা বিশাল পরিবর্তন এসেছে৷ দেখা যাচ্ছে, ইদানিং ব্লগে সামাজিক বিষয়গুলো উঠে আসছে৷ আমাদের টিপাইমুখ বাঁধের ব্যাপারে, কনকো-ফিলিপস'এর সঙ্গে চুক্তির ব্যাপারে ব্লগে প্রচুর লেখালেখি হয়েছে৷ এই মুহূর্তে যেমন চলছে, সাগর-রুনি হত্যাকাণ্ডের ব্যাপারে প্রতিবাদ৷ ব্লগাররা এটা নিয়ে রাস্তায় পর্যন্ত নেমেছেন৷ ডা. মওলা বলেন, ‘‘এখনও পুরোপুরিভাবে না হলেও ব্লগ আমাদের দেশে একটা বিকল্প সংবাদ মাধ্যম হিসেবে গড়ে উঠছে ব্লগ৷’’ শিক্ষার্থীদের সঙ্গে আছেন আসিফ জগন্নাথ বিশ্ববিদ্যালয়ের আন্দোলনকে ব্লগের পাতায় তুলে এনেছিলেন আসিফ মহিউদ্দিন৷ গত বছর তাঁর ব্লগ শিক্ষার্থীদের আন্দোলনে সমর্থন জুগিয়েছে, আন্দোলনের পরিধি বাড়িয়েছে৷ ইন্টারনেটে এ সংক্রান্ত লেখালেখির কারণে সেসময় ‘আটক' হন আসিফ৷ দিনটা ছিল ১লা অক্টোবর, ২০১১৷ পরে অবশ্য তিনি ছাড়া পান৷ আসিফ এখনো বিভিন্ন বিশ্ববিদ্যালয়ে শিক্ষার্থীদের আন্দোলনের সঙ্গে যুক্ত আছেন৷ বলাবাহুল্য, বব্স'এর শুধুমাত্র ‘জুরি অ্যাওয়ার্ড' বিজয়ীরা জার্মানির বন শহরে অনুষ্ঠিতব্য গ্লোবাল মিডিয়া ফোরামে অংশগ্রহণের আমন্ত্রণ পাবেন৷ জুন মাসে এই ফোরামে বিজয়ীদের হাতে পুরস্কার তুলে দেওয়া হবে৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বাংলাদেশ", "বব্স", "সংবাদ", "ব্লগ", "ডয়চে", "মাধ্যম" ],
  "automaticKeyPhrases" : [ "" ]
}