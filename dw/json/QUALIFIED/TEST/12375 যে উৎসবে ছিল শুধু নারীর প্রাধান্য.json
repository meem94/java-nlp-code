{
  "docID" : 12375,
  "source" : "http://www.dw.com/",
  "lang" : "BN",
  "url" : "http://www.dw.com/bn/শুধু-নারীর-প্রাধান্য/a-16572393",
  "title" : "যে উৎসবে ছিল শুধু নারীর প্রাধান্য",
  "date" : "03.02.2013",
  "writter" : "স্যান্ড্রা পেটারসমান/এসি",
  "categories" : [ "সমাজ সংস্কৃতি" ],
  "article" : "উৎসবটা সাহিত্যের, কিন্তু সেখানে শুরু থেকে শেষ পর্যন্ত উঠেছে নারীর মর্যাদার প্রশ্ন৷ দলাই লামা, শাবানা আজমি, শর্মিলা ঠাকুর থেকে অখ্যাত মানুষও মানলেন এসব প্রশ্নের সন্তোষজনক উত্তর দেয়ার জায়গায় ভারত এখনো পৌঁছুতে পারেনি৷ জয়পুর সাহিত্য উৎসবে বৌদ্ধদের ধর্মীয় নেতা দলাই লামা গিয়েছিলেন ‘সাহিত্যে বৌদ্ধ ধর্ম'- এ বিষয় নিয়ে কথা বলতে৷ বক্তব্য শুরুর আগেই প্রশ্ন, ‘‘ধর্ষকদের কি মৃত্যুদণ্ডই প্রাপ্য নয়?'' প্রশ্নটা এড়িয়ে যাননি৷ জবাবে যা বলেছেন তাতে বৌদ্ধ ধর্মের অন্তর্গত সুর্ই উঠে এসেছে৷ দলাই লামা জানিয়েছেন, তিনি মৃত্যুদণ্ডের বিপক্ষে৷ ভালোবাসা, সহনশীলতা, ক্ষমা এবং শৃঙ্খলা দিয়েই কিভাবে ধর্ষকের মনে অনুতাপের জন্ম দেয়া যায়, তার প্রভাবে কিভাবে সমাজ থেকে ধর্ষকামীদের বিলুপ্তও করা যেতে পারে, একান্তই ধর্মীয় দৃষ্টিভঙ্গি থেকে তা-ও বলেছেন তিনি৷ কথা অনেক হয়েছে পাঁচ দিনের জয়পুর সাহিত্য উৎসবে৷ কিন্তু অবাক করা ব্যাপার কী জানেন? সেই অর্থে সাহিত্যের কচকচানি একটুও হয়নি৷ আসলে উৎসবের চেহারাই পাল্টে দিয়েছিল দিল্লি গণধর্ষণ কাণ্ড৷ তাই পু্রস্কার দিতে মঞ্চে উঠেছেন গ্রাম থেকে আসা এমন এক নারী যাঁকে নিয়ে চলচ্চিত্রও নির্মাণ করা হয়েছে৷ কমলা রংয়ের শাড়ি পরা সাধারণ পরিবারের সেই নারীকে দেখেই হয়তো সবার মনে পড়েছে, ‘‘তাই তো! এ তো সেই ভানওয়ারি দেবী, ২১ বছর আগে যিনি ধর্ষণ করতে আসা পাঁচ জনকে তুলে দিয়েছিলেন পুলিশের হাতে!'' এমন এক সাহসি নারীর কথাও কিন্তু ভুলে গিয়েছিলেন সবাই৷ দিল্লী ধর্ষণকাণ্ডের পর জয়পুর সাহিত্য উৎসব বিশেষ মর্যাদা দিয়েছে তাঁকে৷ অতি সাধারণ থেকে অসাধারণ হয়ে যাওয়া ভানওয়ারি দেবীকে মর্যাদার আসন দেয়ার পাশাপাশি এবার সমাজের গণ্যমান্য অনেক মানুষকে আবার প্রশ্নে প্রশ্নে জর্জরিত করে অনেকটা বিব্রতকর অবস্থাতেও ফেলা হয়েছে৷ প্রশ্নগুলো গত এক মাসে নানা মাধ্যমে বিভিন্নভাবে এসেছে৷ প্রবাদপ্রতীম দুই অভিনেত্রী শাবানা আজমি আর শর্মিলা ঠাকুরের কাছে প্রশ্নগুলো রাখা হয়েছিল, যেখানে কাজ করে তাঁরা তারকা হয়েছেন সেই বলিউডকে জড়িয়ে৷ জানতে চাওয়া হয়েছিল, ‘‘হিন্দি ছবিতে বেশির ভাগ ক্ষেত্রে নারীকে কিভাবে তুলে ধরা হয়? নারীকে কি পণ্য হিসেবেই উপস্থাপন করা হয় না?'' সমাজে ধর্ষণের ঘটনা বেড়ে যাওয়ার সঙ্গে জুড়ে দিয়ে করা এই প্রশ্নের মুখে বিব্রত শাবানা আজমি স্বীকার করেছেন, এ জন্য সবারই শাস্তি হওয়া উচিত৷ আরেক অভিনেত্রী শর্মিলা ঠাকুর দায় না এড়িয়ে বলেছেন, ‘‘দিল্লি ধর্ষণকাণ্ড ভাবায়নি এমন একটা মানুষও ভারতে আছে বলে আমি মনে করিনা, তারপরও বলছি, দয়া করে সব কিছুর জন্য বলিউডকেই বলির পাঁঠা বানাবেন না৷ প্রতিটি পরিবারে যদি ছেলে আর মেয়েকে সমান মর্যাদা দিয়ে গড়ে তোলা হয় তাহলেই হয়তো একদিন পরিস্থিতি বদলাবে৷''",
  "manualKeyPhrases" : [ "উৎসব", "শর্মিলা ঠাকুর", "শাবানা আজমি", "দলাই লামা", "ভারত", "নারী" ],
  "automaticKeyPhrases" : [ "" ]
}