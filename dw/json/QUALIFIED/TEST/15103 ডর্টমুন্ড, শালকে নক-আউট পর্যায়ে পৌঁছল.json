{
  "docID" : 15103,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডর্টমুন্ড-শালকে-নক-আউট-পর্যায়ে-পৌঁছল/a-16398122",
  "title" : "ডর্টমুন্ড, শালকে নক-আউট পর্যায়ে পৌঁছল",
  "date" : "22.11.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়ন্স লিগে বায়ার্ন মিউনিখের পর বুন্ডেসলিগার আরো দু’টি টিম নক-আউট পর্যায়ে পৌঁছেছে৷ শালকে অলিম্পিয়াকোস পিরেউস’কে কষ্টেসৃষ্টে হারালেও, ডর্টমুন্ড আয়াক্স আমস্টারডাম’কে তুলোধোনা করেছে৷ ক্রিস্টিয়ান ফুক্স'এর ৩০ মিটার দূর থেকে করা একটি চমৎকার গোলেই শালকে'র কাজ হয়ে যায়৷ ৭৭ মিনিটের মাথায় বাঁ পায়ে করা একটি লাকি শট৷ তা'তেই শালকে ১১ পয়েন্ট নিয়ে গ্রুপ ‘বি'-র শীর্ষে পৌঁছে যায়৷ এ'টা ছিল আবার চ্যাম্পিয়ন্স লিগের চলতি মরসুমে নিজেদের মাঠে শালকে'র প্রথম জয়৷ অবশ্য শালকে গোড়া থেকেই আয়াক্সকে চেপে রেখেছিল৷ তবে ফুক্স'এর গোলের আগে গোটা ছ'য়েক ভালো সুযোগ নষ্ট করায় শালকের কোচ হুব স্টিভেন্স রীতিমতো গোঁসা করে রিপোর্টারদের বলেছেন, এ'ধরণের অপচয় দেখলে তিনি খুব চটে যান৷ অপরদিকে তাঁর খেলোয়াড়রা যে বিপক্ষকে খুব বেশি সুযোগ দেয়নি, স্টিভেন্স তা'তে খুশি৷ গ্যোৎসে'র ঝলক বোরুসিয়া ডর্টমুন্ড খোদ আমস্টারডামে গিয়ে আয়াক্স'কে ৪-১ গোলে হারিয়ে এলো৷ চলতি বুন্ডেসলিগা চ্যাম্পিয়ন ডর্টমুন্ডের কোচ ইয়ুর্গেন ক্লপ'ও এতোটা আশা করেছিলেন কিনা বলা শক্ত৷ কিন্তু ফরোয়ার্ডে মারিও গ্যোৎসে থাকতে এ'ধরণের চমক আশা করাই চলে, কেননা মারিও গ্যোৎসে কিংবা মার্কো রয়েস, এঁরা হলেন সেই ধরণের এবং সেই প্রজন্মের জার্মান খেলোয়াড়, যাদের মধ্যে জার্মান ফুটবলের পরিবর্তন ও বিবর্তনের আভাস ইতিমধ্যেই পাওয়া যাচ্ছে৷ বুধবার ডর্টমুন্ডের চারটে গোলেই মারিও গ্যোৎসে'র প্রত্যক্ষ কিংবা পরোক্ষ অবদান ছিল৷ খেলার আট মিনিটের মাথায় মার্কো রয়েস মারিও গ্যোৎসে'র সঙ্গে জুড়িতে ডান দিক থেকে একটি মারাত্মক পাল্টা-আক্রমণ চালান, যার শেষে রয়েস আয়াক্সের গোলরক্ষক কেনেথ ফ্যারমেয়ার'এর দু'পায়ের ফাঁক দিয়ে বলটা গলিয়ে দেন৷ ৩৬ মিনিটের মাথায় দ্বিতীয় গোল গ্যোৎসে'র নিজের করা৷ তার পাঁচ মিনিট পরে গ্যোৎসে'র শট প্রতিহত হলে রবার্ট লেভানডোভস্কি রিবাউন্ড থেকে গোল করেন৷ ৬৭ মিনিটের মাথায় শালকের চতুর্থ গোলটিও গ্যোৎসে'র পাসে, গোলটি করেন আবার লেভানডোভস্কি৷ পরে আয়াক্সের হয়ে সান্ত্বনা গোলটি দেন ড্যানিয়েল হোয়েজেন৷ বুধবার ডর্টমুন্ডের খেলা সম্পর্কে সেরা মন্তব্যটি এসেছে আয়াক্সের কোচ ফ্রাংক ডে বুর'এর কাছ থেকে৷ ‘‘আমরা ডর্টমুন্ডের কাছ থেকে দক্ষতা ও কার্যকারিতা একটা শিক্ষা পেয়েছি,'' বলেছেন ডে বুর৷ রেয়াল, মিলান লক্ষ্যে স্থির চ্যাম্পিয়ন্স লিগ হল জাতীয় দৃষ্টিকোণ থেকে ইউরোপীয় ফুটবলকে দেখা ও উপভোগ করা৷ তাই বলা দরকার যে, রেয়াল মাদ্রিদ এবং এসি মিলান স্বভাবতই নক-আউট স্টেজে পৌঁছেছে৷ রেয়াল ম্যানচেস্টার সিটির সঙ্গে ১-১ ড্র করে; মিলান আন্ডেরলেশ্ট'কে হারায় ৩-১ গোলে৷ বুধবার আরো যে দু'টি দল নক-আউট পর্যায়ের জন্য কোয়ালিফাই করে, তারা হল প্যারিস স্যাঁ-জামাঁ এবং আর্সেনাল৷ আরো সাতটি দল যেগুলি ইতিমধ্যেই কোয়ালিফাই করেছে, তারা হল মালাগা, বার্সেলোনা, পোর্টো, ম্যানচেস্টার ইউনাইটেড, ভ্যালেন্সিয়া, বায়ার্ন মিউনিখ এবং শাখতার দোনেস্ক৷ এসি / এসবি (রয়টার্স)",
  "manualKeyPhrases" : [ "নক-আউট", "বায়ার্ন মিউনিখ", "শালকে", "ক্রিস্টিয়ান ফুক্স", "ডর্টমুন্ড", "আয়াক্স আমস্টারডাম", "বুন্ডেসলিগা" ],
  "automaticKeyPhrases" : [ "" ]
}