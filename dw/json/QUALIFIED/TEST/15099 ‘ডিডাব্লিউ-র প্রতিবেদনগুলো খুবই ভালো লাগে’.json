{
  "docID" : 15099,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডিডাব্লিউ-র-প্রতিবেদনগুলো-খুবই-ভালো-লাগে/a-16365740",
  "title" : "‘ডিডাব্লিউ-র প্রতিবেদনগুলো খুবই ভালো লাগে’",
  "date" : "08.11.2012",
  "writter" : "নুরুননাহার সাত্তার",
  "categories" : [ "পাঠক ভাবনা" ],
  "article" : "মো. মাসুদুর রহমান, কেশবপুর, যশোর থেকে ই-মেলে লিখেছেন, আজ প্রথম আমি ডয়চে ভেলের ওয়েবসাইটে ঢুকলাম৷ অনেক প্রতিবেদন দেখে আমি ভেবে পাচ্ছিলাম না যে কোনটা আগে আর কোনটা পরে পড়বো৷ বেশ কয়েকটি প্রতিবেদন পড়ে আমার খুব ভালো লাগলো৷ বিশেষ করে হাতির মুখে কোরীয় ভাষা –খুব ভালো লাগলো৷ গ্রিসের সামনে অগ্নিপরীক্ষা এবং তার কারণে ইউরোপে মন্দার ছায়া – পড়ে খুব খারাপ লাগলো৷ প্রতিবেদনগুলো পড়ে যে কোনো শ্রোতার ভালো লাগবে বলে আমার মনে হয়৷ তবে খেলা বিষয়ে আরো তথ্য থাকলে ভালো হতো৷ লিপন স্মৃতি রেডিও লিসনার্স ক্লাব, ঘোড়াদাইড়, গোপালগঞ্জ থেকে বি এম  ফয়সাল আহমেদ ই-মেলে লিখেছেন, ওবামার নির্বাচন পরবর্তী বিভিন্ন বিষয়ে অধ্যাপক আলী রিয়াজের সাথে আলাপচারিতাটি সময় উপযোগী ও তথ্যপূর্ণ ছিল, ধন্যবাদ৷ জলবায়ু পরিবর্তন জনিত সমস্যা রোধে জার্মান সাহায্য প্রদান বিষয়ে ঢাকা থেকে পাঠানো টেলিফোন রিপোর্টটি ভীষণ ভালো লাগলো৷ আবার প্রমাণিত হল জার্মানিই হল বাংলাদেশের অনেক কাছের বন্ধু৷ নন্দন অনুষ্ঠানে পুতুল নাচ নিয়ে মুস্তফা মনোয়ারের সাথে সাক্ষাৎকার ভিত্তিক পরিবেশনাটি ব্যতিক্রম ছিল৷ এটার মাধ্যমে শিশুদের জন্য শিক্ষণীয় অনেক কিছু করা সম্ভব৷ তবে কিছু ক্ষেত্রে পুতুল নাচের নামে নোংরামি করা হয়৷ কেমন আছেন সবাই? গতকাল সবার মতো আমিও অফিসে থাকায় বারবার বিভিন্ন মাধ্যমে খোঁজ নিয়েছি মার্কিন প্রেসিডেন্ট নির্বাচনের খবর৷ বারবার মোবাইলে বিবিসি শোনার চেষ্টা করেছি৷ সবশেষ পরিস্থিতি জেনে শান্ত হলাম৷ আমি চেয়েছিলাম ক্ষমতায় পরিবর্তন আসুক৷ যা হোক, নতুন করে পুরাতন প্রেসিডেন্টকে আবারও শুভেচ্ছা জানাচ্ছি৷ ডয়চে ভেলের ওয়েবসাইটের পাতায় ছবিঘরের ছবিগুলো দারুণ তথ্য বহুল এবং উত্তেজনায় ভরপুর৷ ডয়চে ভেলের সমাজ জীবন এর একটি রিপোর্ট আমাকে নাড়া দিয়েছে – ‘তীব্র প্রতিদ্বন্দ্বিতা না হওয়ার কারণ খতিয়ে দেখছে গণমাধ্যম'৷ যুক্তরাষ্ট্রের প্রেসিডেন্ট নির্বাচনে হাড্ডাহাড্ডি লড়াই আশা করেছিলাম আমরা সবাই৷ মিট রমনি আগেভাগেই  নিজেকে পরাজিত মেনে নিয়ে অভিনন্দন জানালেন বারাক ওবামাকে৷ জানি না এর কারণ কী? হয়ত এই প্রশ্নেরই উত্তর খুঁজবে মার্কিন গণমাধ্যম৷ ড. আলী রিয়াজের মতো আমিও বলতে চাই – দেখুন না কীভাবে এমনটি হলো! রিপাবলিকান প্রার্থী মিট রমনি প্রথম টেলিভিশন বিতর্কে বারাক ওবামাকে একরকম তুলোধোনা করার পরও আস্তে আস্তে কেন জানি তিনি চুপসে গেলেন৷ প্রত্যাশিত প্রতিদ্বন্দ্বিতা না হওয়ার কারণে এমন প্রশ্ন উঠতেই পারে৷ একরকম গেলে হেসেখেলেই আরো চার বছরের জন্য প্রেসিডেন্ট থেকে যাচ্ছেন বারাক ওবামা৷ দেখা যাক কী করেন তিনি.... মার্কিন নির্বাচন নিয়ে বাংলাদেশেও উৎসাহের কমতি নেই৷ কারা ক্ষমতায় এলে বাংলাদেশের লাভ – ডেমোক্র্যাট না রিপাবলিকান – তার বিশ্লেষণ চলছে৷ তাঁদের স্বার্থ কে দেখবে তাও ভাবছেন বাংলাদেশের বিশ্লেষকরা৷ এ বছরই বাংলাদেশ সফর করেছেন মার্কিন পররাষ্ট্রমন্ত্রী হিলারি ক্লিন্টন, উপ-পররাষ্ট্রমন্ত্রী রবার্ট ও ব্লেক এবং ওয়েন্ডি শারমেনের মতো পদস্থ সামরিক এবং বেসামরিক মার্কিন কর্মকর্তারা৷ তাঁদের এ সফর প্রমাণ করে যে ওয়াশিংটনের কাছে বাংলাদেশের গুরুত্ব বাড়ছে৷ বিশ্লেষকরা বলছেন, সরকার বদলালেও মার্কিন পররাষ্ট্র নীতি বদলায় না৷ তবুও ডেমোক্র্যাট বারাক ওবামার বিশ্ব খাদ্য নিরাপত্তা, স্বাস্থ্য সুবিধা, জলবায়ু পরিবর্তনের প্রভাব মোকাবিলা, নারীর ক্ষমতায়নসহ নানা নীতিতে বাংলাদেশকে অগ্রাধিকার দেয়া হয়েছে৷ সাবেক রাষ্ট্রদূত হুমায়ুন কবির তাই মনে করেন, ওবামা আরেক দফা হোয়াইট হাউসে থাকলে বাংলাদেশের জন্য তা ইতিবাচকই হবে৷ আন্তর্জাতিক সম্পর্কের বিশ্লেষক অধ্যাপক এম শাহিদুজ্জামান একই ধরনের মন্তব্য করলেও তিনি মনে করেন, বাংলাদেশ কীভাবে তার অবস্থান শক্ত করতে পারে তা বাংলাদেশের ওপরই নির্ভর করে৷ বাংলাদেশ এখনো মার্কিন বাজারে তৈরি পোশাকের শুল্কমুক্ত প্রবেশাধিকার পায়নি৷ ঝুলে আছে টিকফা চুক্তি৷ তারপরও ওবামার অভিবাসন আইন যুক্তরাষ্ট্রে বসবাসরত বাংলাদেশিদের বৈধ হওয়ার সুযোগ তৈরি করবে বলে মনে করেন অধ্যাপক ড. ইমতিয়াজ আহমেদ৷ তবে ড. মুহাম্মদ ইউনূসসহ বেশ কয়েকটি ইস্যুতে বাংলাদেশ-মার্কিন সম্পর্কে কিছুটা শীতলতা আছে৷ ডেমোক্র্যাট বারাক ওবামা অথবা রিপাবালিকান মিট রমনি – যে-ই ক্ষমতায় আসুন না কেন এই শীতলতা নিরসনে বাংলাদেশকে মার্কিন যুক্তরাষ্ট্রের সঙ্গে কার্যকর যোগাযোগ স্থাপন করতে হবে বলেও মনে করছেন বিশ্লেষকরা৷ মো. সোহেল রানা হৃদয় ফ্রেন্ডস ডি-এক্সিং ক্লাব, ঢাকা সেনানিবাস, ঢাকা থেকে এই লম্বা ই-মেলটি পাঠিয়েছেন৷  - লেখার জন্য ধন্যবাদ সবাইকে৷",
  "manualKeyPhrases" : [ "যশোর", "ভালো", "প্রতিবেদন", "লিসনার্স ক্লাব", "ঘোড়াদাইড়", "গোপালগঞ্জ", "কেশবপুর", "রহমান", "সমস্যা" ],
  "automaticKeyPhrases" : [ "" ]
}