{
  "docID" : 10548,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকায়-জাপানের-প্রধানমন্ত্রী-বিএনপির-কাছে-ইতিবাচক/a-17905544",
  "title" : "ঢাকায় জাপানের প্রধানমন্ত্রী, বিএনপির কাছে ইতিবাচক",
  "date" : "06.09.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "জাপানের প্রধানমন্ত্রী শিনজো আবে দুইদিনের সফরে ঢাকায় এসেছেন৷ একযুগেরও বেশি সময় পর জাপানের কোনো প্রধানমন্ত্রী বাংলাদেশ সফরে এলেন৷ এই সফরের মধ্যে দিয়ে ঢাকা-টোকিও ‘সমন্বিত সম্পর্কে’ গতি আসবে বলে মনে করছে সরকার৷ পররাষ্ট্রমন্ত্রী আবুল হাসান মাহমুদ আলী বলেছেন, বাংলাদেশকে দেয়া জাপানি সহায়তা অব্যাহত রাখার ব্যাপারে শিনজো আবে-র সফর গুরুত্বপূর্ণ ভূমিকা রাখবে৷ হযরত শাহজালাল আন্তর্জাতিক বিমানবন্দরে শনিবার দুপুরে জাপানের প্রধানমন্ত্রীকে স্বাগত জানান বাংলাদেশের প্রধানমন্ত্রী শেখ হাসিনা৷ বিমানবন্দরে শিনজো আবেকে লাল গালিচা সংবর্ধনা দেয়া হয়৷ ঢাকায় আসার পর বিমানবন্দর থেকে সরাসরি সাভার যান জাপানের প্রধানমন্ত্রী৷ সেখানে তিনি জাতীয় স্মৃতিসৌধে বাংলাদেশের মুক্তিযুদ্ধে বীর শহীদদের প্রতি শ্রদ্ধা জানান৷ সেখান থেকে ফিরে তিনি ধানমণ্ডিতে বঙ্গবন্ধু স্মৃতি জাদুঘরে গিয়ে জাতির জনক বঙ্গবন্ধু শেখ মুজিবুর রহমানের স্মৃতির প্রতি শ্রদ্ধা জানান৷ বিকেলে প্রধানমন্ত্রীর কার্যালয়ে দুই দেশের শীর্ষ নেতার মধ্যে বৈঠক হবে৷ এরপর বঙ্গভবনে রাষ্ট্রপতি মো. আবদুল হামিদের সঙ্গে দেখা করবেন জাপানের প্রধানমন্ত্রী আবে৷ বাংলাদেশের পররাষ্ট্রমন্ত্রী আবুল হাসান মাহমুদ আলী জানান, জাপানের প্রধানমন্ত্রীর এই সফরের মধ্যে দিয়ে ঢাকা-টোকিও ‘সমন্বিত সম্পর্কে' গতি আসবে৷ গত মে মাসে জাপান সফরের সময় প্রধানমন্ত্রী শেখ হাসিনাও দুই দেশের সম্পর্কের ক্ষেত্রে নতুন অগ্রগতির আভাস দিয়েছিলেন৷ পররাষ্ট্রমন্ত্রী জানান, ‘‘শিনজো আবে জাপান-বাংলাদেশ অর্থনৈতিক ফোরামে দুই দেশের ব্যবসায়ীদের সঙ্গেও কথা বলবেন৷ দুই প্রধানমন্ত্রীর শীর্ষ বৈঠকের আলোচনায় বাংলাদেশে একটি বিশেষ অর্থনৈতিক এলাকা প্রতিষ্ঠার বিষয়টি গুরুত্ব পাচ্ছে৷ বিশেষ অর্থনৈতিক এলাকা প্রতিষ্ঠায় বাংলাদেশ এরই মধ্যে জাপানকে ৫০০ একর জমি দিতে সম্মত হয়েছে৷'' মাহমুদ আলী বলেন, ‘‘আশা করছি জাপানের বিনিয়োগকারীরা বাংলাদেশের বিদ্যুৎ ও জ্বালানি, অবকাঠামো, আইটি, বস্ত্র ও পোশাক খাত, ওষুধ শিল্প এবং অটোমোবাইল খাতে বিনিয়োগে আগ্রহী হবেন৷ টোকিও সফরের সময় প্রধানমন্ত্রী শেখ হাসিনা জাপানে বাংলাদেশি পণ্যের শুল্কমুক্ত প্রবেশাধিকার দেয়ার যে আহ্বান জানিয়েছিলেন, এই সফরে তার অগ্রগতি আশা করছে ঢাকা৷'' বাংলাদেশে ‘পিস বিল্ডিং সেন্টার' স্থাপনে জাপানের সহায়তা দেয়ার বিষয়েও আলোচনা হচ্ছে বলে জানান পররাষ্ট্রমন্ত্রী৷ তিনি বলেন, শান্তি প্রতিষ্ঠায় জাতিসংঘের শান্তিরক্ষীদের প্রশিক্ষণের বিষয়ে বাংলাদেশ, জাপান ও জাতিসংঘের মধ্যে ত্রিপক্ষীয় সহযোগিতার বিষয়ও এই সফরে গুরুত্ব পাচ্ছে৷ প্রধানমন্ত্রী শেখ হাসিনার সঙ্গে বৈঠক ছাড়াও সংসদে বিরোধীদলীয় নেতা রওশন এরশাদের সঙ্গে বৈঠক করবেন জাপানের প্রধানমন্ত্রী৷ তিনি ব্যাপটিস্ট মিশন ইন্টিগ্রেটেড স্কুল (বিএমআইএস) এবং ঢাকা নার্সিং কলেজও পরিদর্শন করবেন৷ রোববার সকালে ঢাকা বিশ্ববিদ্যালয়ের চারুকলা ইন্সটিটিউট পরিদর্শন করবেন জাপানের প্রধানমন্ত্রী৷ এরপর সকাল সাড়ে ১০টায় জাপানি প্রধানমন্ত্রীর ঢাকা ছাড়ার কথা রয়েছে৷ অর্থনৈতিক সম্পর্ক বিভাগের হিসাব অনুযায়ী, ১৯৭২ থেকে ২০১৩ সাল পর্যন্ত বাংলাদেশকে উন্নয়নে সহায়তা হিসাবে ১১ বিলিয়ন মার্কিন ডলার দিয়েছে জাপান৷ বর্তমানে সাত বিলিয়ন মার্কিন ডলারে জাইকার ২২টি উন্নয়ন প্রকল্প বাস্তবায়নের পথে রয়েছে৷ জাপানের প্রধানমন্ত্রীর সফরসঙ্গী হিসেবে রয়েছে ১৫০ জনের বিশাল বহর৷ এর মধ্যে দেশটির বিভিন্ন প্রতিষ্ঠানের শীর্ষ ৫০ কর্মকর্তার সঙ্গে সাংবাদিকদেরও একটি বড় দল রয়েছে৷ গত ১৪ বছরের মধ্যে এটাই জাপানের কোনো প্রধানমন্ত্রীর প্রথম ঢাকা সফর৷ শেখ হাসিনা সরকারের প্রথম মেয়াদে ২০০০ সালের আগস্টে বাংলাদেশ সফরে এসেছিলেন জাপানের সে সময়ের প্রধানমন্ত্রী ইয়োশিরো মোরি৷ আর এবার শেখ হাসিনার টোকিও সফরের তিন মাসের মধ্যে বাংলাদেশে আসলেন জাপানের প্রধানমন্ত্রী শিনজো আবে৷ এদিকে জাপানের প্রধানমন্ত্রী শিনজো আবের সফরকে ইতিবাচক হিসেবে দেখছে বিএনপি৷ দলটি আশা করছে, এ সফরের মধ্য দিয়ে দুই দেশের বাণিজ্য ও বন্ধুত্বপূর্ণ সম্পর্ক আরও সম্প্রসারিত হবে৷ শনিবার সকালে রাজধানীর বারডেম হাসপাতালে বিএনপি নেতা আর এ গণিকে দেখতে গিয়ে সাংবাদিকদের এ কথা বলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর৷",
  "manualKeyPhrases" : [ "ঢাকা", "সহায়তা", "বিএনপি", "হাসিনা", "ইতিবাচক", "রাষ্ট্রপতি", "প্রধানমন্ত্রী", "জাপান" ],
  "automaticKeyPhrases" : [ "" ]
}