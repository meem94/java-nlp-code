{
  "docID" : 10967,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডিসেম্বর-থেকে-সিম-নিবন্ধনে-হাতের-ছাপ-বাধ্যতামূলক/a-18731357",
  "title" : "ডিসেম্বর থেকে সিম নিবন্ধনে হাতের ছাপ বাধ্যতামূলক",
  "date" : "23.09.2015",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশে মোবাইল ফোন সিমের শতকরা ৭৫ ভাগের নিবন্ধনই ত্রুটিপূর্ণ৷ একটি মাত্র জাতীয় পরিচয়-পত্রের বিপরীতে ১৪ হাজার সিম নিবন্ধনের নজিরও পাওয়া গেছে৷ জানান টেলিযোগাযোগ প্রতিমন্ত্রী অ্যাডভোকেট তারানা হালিম৷ গত সপ্তাহ থেকেই মোবাইল ফোনের সিম যাচাই-বাছাই শুরু হয়৷ গ্রাহকদের হাতে এ মুহূর্তে ছয়টি মোবাইল ফোন অপারেটরের প্রায় ১৩ কোটি সিম রয়েছে৷ মঙ্গলবার পর্যন্ত এক কোটি সিমের তথ্য পেয়েছে সরকার, যা মোট সিমের প্রায় শতকরা ৮ ভাগ৷ অথচ এর মধ্যে সঠিকভাবে নিবন্ধন হয়েছে মাত্র ২৩ লাখ ৪৩ হাজার ৬৮০টি সিম৷ তাই আগামী তিন মাসের মধ্যে সবার তথ্য সংগ্রহ করার পরিকল্পনা নিয়েছে টেলিযোগাযোগ মন্ত্রণালয়৷ টেলিযোগাযোগ প্রতিমন্ত্রী জানিয়েছেন, ‘‘তিন ধাপে এই কাজ হচ্ছে৷ প্রথম কাজ হলো সব মোবাইল অপরেটরের সিম নিবন্ধন জাতীয় পরিচয়-পত্রের (এনআইডি) বিপরীতে আনা৷ যাঁদের সিমের বিপরীতে প্রয়োজনীয় তথ্য এবং কাগজ-পত্র পাওয়া যাবে না, তাদের তথ্য সংগ্রহ করা৷ এরপর ১৬ই ডিসেম্বর থেকে সিম নিবন্ধনে জাতীয় পরিচয়-পত্রের পাশাপাশি হাতের ছাপকে বাধ্যতামূলক করা হচ্ছে৷ এছাড়া সব গ্রাহককেই বায়োমেট্রিকস-এর আওতায় আনা হবে৷'' তারানা হালিম জানান, ‘‘যাঁদের সিমের বিপরীতে প্রয়োজনীয় তথ্য বা কাগজ-পত্র নেই, তাঁদের মোবাইল ফোনের এসএমএস-এর মাধ্যমে একটি কোড দিয়ে জানিয়ে দেয়া হবে৷ সেই কোডের বিপরীতে তাঁরা তাঁদের তথ্য এবং শর্ত পূরণ করবেন৷ এই প্রক্রিয়ায় অবৈধ সিমও বাতিল হয়ে যাবে৷'' সরকারের পরিকল্পনা হলো, মোবাইল ফোন ব্যবহারকারী সবাইকে জাতীয় পরিচয়-পত্র এবং হাতের ছাপের মাধ্যমে সুনির্দিষ্টভাবে চিহ্নিত করা৷ এবং সেই সাথে ভুয়া সিম নিবন্ধন পুরোপুরি বন্ধ করা৷ টেলিযোগাযোগ প্রতিমন্ত্রী অ্যাডভোকেট তারানা হালিম বলেন, ‘‘প্রধানত অপরাধীরাই অবৈধ সিমের সুযোগ নেয়৷ তাই অবৈধ সিম বন্ধ করা গেলে অপরাধ উল্লেখযোগ্য মাত্রায় কমে আসবে৷''",
  "manualKeyPhrases" : [ "সিম", "এনআইডি", "তারানা হালিম", "টেলিযোগাযোগ প্রতিমন্ত্রী", "মোবাইল" ],
  "automaticKeyPhrases" : [ "" ]
}