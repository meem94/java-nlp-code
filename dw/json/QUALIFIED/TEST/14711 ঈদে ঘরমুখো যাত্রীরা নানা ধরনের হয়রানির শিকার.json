{
  "docID" : 14711,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঈদে-ঘরমুখো-যাত্রীরা-নানা-ধরনের-হয়রানির-শিকার/a-16175291",
  "title" : "ঈদে ঘরমুখো যাত্রীরা নানা ধরনের হয়রানির শিকার",
  "date" : "18.08.2012",
  "writter" : "",
  "categories" : [ "বিশ্ব" ],
  "article" : "ট্রেনের সময় ঠিক থাকছে না৷ বেশি ভাড়া আদায় করা হচ্ছে বাসে৷ আর এর সঙ্গে যোগ হয়েছে যানজট৷ তবুও ঈদে বাড়ি ফেরার আনন্দে অনেকেই মেনে নিচ্ছেন এইসব হয়রানি৷ এদিকে সারা দেশে সড়ক দুর্ঘটনায় সাত জন নিহত হয়েছেন৷ আগে ছিল ট্রেনের টিকেট পাওয়ার যুদ্ধ৷ আর এখন শুরু হয়েছে ঠিক সময়ে বাড়ি যাওয়া নিয়ে যুদ্ধ৷ কোনো ট্রেনই ঠিক সময়ে ছাড়ছে না৷ আবার কখন ছাড়বে তারও কোনো নিশ্চয়তাও নেই৷ ঢাকার কমলাপুর রেলস্টেশনে যাত্রীরা তাই অলস সময় কাটান ট্রেনের অপেক্ষায়৷ তবে যোগাযোগমন্ত্রী ওবায়দুল কাদের এর দায় চাপান বেচারা ট্রেনের উপরই৷ তিনি এই অবস্থা দেখে বললেন ট্রেনগুলো বুড়ো হয়ে গেছে৷ তাই এই বুড়ো ট্রেন দিয়ে সময় ঠিক রাখা সম্ভব নয়৷ এদিকে গাবতলী বাস টার্মিনালে যেমন আছে বাসের টিকেটের সংকট, তেমনি আছে বেশি ভাড়া আদায়ের অভিযোগ৷ যাঁরা আগেই টিকেট কেটেছেন, তাঁরাও ঠিক মতো বাস পাচ্ছেন না৷ বসে থাকতে হচ্ছে৷ যানজটের কারণে বিপরীত দিকের বাস আসতে দেরি হওয়ায় গাবতলী থেকে ছাড়তেও দেরি হচ্ছে৷ ঢাকা-টাঙ্গাইল মহাসড়কে দীর্ঘ যানজট মানুষের ভোগান্তি আরো বাড়িয়ে দিয়েছে৷ একই অবস্থা গাজীপুরে৷ তারপরও যাঁরা শেষ পর্যন্ত রওয়ানা হতে পেরেছেন, তাঁরা খুশি৷ ঢাকা সদরঘাটেও বেজায় ভিড়৷ দক্ষিণাঞ্চলের যাত্রীরা লঞ্চের ছাদে চড়েই রওয়ানা হয়েছেন৷ যদিও নৌ-পরিবহনমন্ত্রী শাহজাহান খান বলেছেন, ছাদে কোনো যাত্রী যেতে পারবেন না৷ শুক্রবার মুন্সিগঞ্জসহ দেশের বিভিন্ন এলাকায় সড়ক দুর্ঘটনায় সাত জন নিহত হয়েছেন৷ আহত হয়েছে ৫০ জনেরও বেশি যাত্রী৷ আর আর মাওয়া ঘাটে স্পিড বোট ডুবে নিখোঁজ হয়েছেন আরো সাত জন৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "ঢাকা", "বাস", "যাত্রী", "টিকেট", "ট্রেন", "বাড়ি" ],
  "automaticKeyPhrases" : [ "" ]
}