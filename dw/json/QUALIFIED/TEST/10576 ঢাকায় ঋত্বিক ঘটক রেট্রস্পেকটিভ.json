{
  "docID" : 10576,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকায়-ঋত্বিক-ঘটক-রেট্রস্পেকটিভ/a-15539319",
  "title" : "ঢাকায় ঋত্বিক ঘটক রেট্রস্পেকটিভ",
  "date" : "17.11.2011",
  "writter" : "",
  "categories" : [ "বিনোদন" ],
  "article" : "১৯শে নভেম্বর থেকে বাংলাদেশ শিল্পকলা একাডেমিতে শুরু হতে যাচ্ছে প্রয়াত চলচ্চিত্রকার ঋত্বিক ঘটকের চলচ্চিত্রকর্মের রেট্রস্পেকটিভ৷ উদ্বোধনী অনুষ্ঠান আগামীকাল৷ সেই সন্ধ্যায় দেখানো হবে তাঁর বিখ্যাত ছবি ‘তিতাস একটি নদীর নাম’৷ ঢাকার শিল্পকলা একাডেমিতে আগামী ১৯ থেকে ২৪শে নভেম্বর পর্যন্ত চলবে ঋত্বিক ঘটক চলচ্চিত্র উৎসব৷ প্রধান অতিথি হিসেবে উপস্থিত থাকবেন চলচ্চিত্রাভিনেত্রী, পরিচালক এবং জাতীয় সংসদ সদস্য কবরী সারোয়ার৷ সভাপতিত্ব করবেন শিল্পকলা একাডেমির মহাপরিচালক লিয়াকত আলী লাকী৷ ঋত্বিক ঘটক রেট্রস্পেকটিভ প্রসঙ্গে মহাপরিচালক লিয়াকত আলী লাকী জানান, ‘‘ঋত্বিক ঘটক আমাদের দেশের সংস্কৃতিক জগতে এক অন্যতম ব্যক্তিত্ব৷ তিনি ভারতের গণনাট্য সংঘের সঙ্গে যুক্ত হয়ে প্রথম জীবনে নাটকের মানুষ হিসেবেই বেড়ে ওঠেন৷ এর পাশাপাশি একজন অভিনেতা এবং নাট্যকার হিসেবেও পরিচিতি পান৷ দেশ বিভাগের এক পর্যায়ে তিনি বাংলাদেশ থেকে চলে যান ভারতে৷ চলচ্চিত্রে তাঁর ভূমিকা এবং অবদান আন্তর্জাতিক মানের এবং তাঁর চলচ্চিত্রগুলো নিয়েই আমরা একটি উৎসবের আয়োজন করেছি৷ বাংলাদেশ শিল্পকলা একাডেমিতে আমাদের একটি চলচ্চিত্র বিভাগ রয়েছে, হয়তো তা সবসময় সক্রিয় ছিল না৷ কিন্তু সাম্প্রতিক কালে এটি অত্যন্ত সক্রিয় এবং প্রায় প্রতি সপ্তাহে চলচ্চিত্র প্রদর্শনী হয় এবং এখানে আমরা এই উৎসবটি আয়োজন করতে যাচ্ছি৷'' উল্লেখ্য, ঋত্বিক ঘটকের জন্ম ঢাকায় ১৯২৫ সালের ৪ নভেম্বর৷ ১৯৭৬ সালের ৬ ফেব্রুয়ারি কলকাতায় তাঁর মৃত্যু হয়৷ সামাজিক বাস্তবতার অকপট চিত্রায়নের জন্য তিনি চলচ্চিত্র জগতের এক মহিরুহ বলে পরিচিত৷ ভারতের ফিল্ম ও টেলিভিশন ইনস্টিটিউটে তিনি অধ্যাপনা করেন৷ ছয়দিন ব্যাপী এই চলচ্চিত্র উৎসবে প্রতিদিন দুটি করে ছবি দেখানো হবে৷ ছবিগুলো হচ্ছে, নাগরিক, যুক্তি তক্ক গপ্পো, বাড়ি থেকে পালিয়ে, অযান্ত্রিক, সুবর্ণরেখা, কমল গান্ধার, মেঘে ঢাকা তারা এবং তিতাস একটি নদীর নাম৷ প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "ঢাকা", "সুবর্ণরেখা", "পরিচালক", "ঘটক", "চলচ্চিত্র", "ঋত্বিক", "রেট্রস্পেকটিভ", "ঋত্বিক ঘটক", "চলচ্চিত্রাভিনেত্রী", "অযান্ত্রিক", "কমল গান্ধার", "মেঘে ঢাকা তারা", "শিল্পকলা" ],
  "automaticKeyPhrases" : [ "" ]
}