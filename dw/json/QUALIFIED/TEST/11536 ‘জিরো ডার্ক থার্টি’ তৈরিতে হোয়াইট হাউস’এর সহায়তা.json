{
  "docID" : 11536,
  "source" : "http://www.dw.com/",
  "lang" : "BN",
  "url" : "http://www.dw.com/bn/জিরো-ডার্ক-থার্টি-তৈরিতে-হোয়াইট-হাউসএর-সহায়তা/a-15970415",
  "title" : "‘জিরো ডার্ক থার্টি’ তৈরিতে হোয়াইট হাউস’এর সহায়তা",
  "date" : "23.05.2012",
  "writter" : "",
  "categories" : [ "বিনোদন" ],
  "article" : "আল কায়েদার নিহত নেতা ওসামা বিন লাদেনকে নিয়ে ছবি করার সিদ্ধান্ত নিয়েছে হলিউড৷ তাতে পূর্ণ সহায়তা করবে ওবামা প্রশাসন৷ হলিউডের দুজন চিত্রনির্মাতাকে সব ধরণের তথ্য দেবে হোয়াইট হাউস৷ গত বছরের মে মাসে পাকিস্তানের আবোটাবাদে ওসামা বিন লাদেনকে মার্কিন নেভি সিল কমান্ডো বাহিনী হত্যা করে৷ জুডিশিয়াল ওয়াচ জানিয়েছে যে, প্রায় ১৫৩ পাতার একটি প্রতিবেদন প্রকাশ করা হয়েছে মার্কিন প্রতিরক্ষা মন্ত্রণালয় – পেন্টাগন থেকে এবং ১১৩ পাতার আরেকটি প্রতিবেদন প্রকাশ করা হয়েছে সিআইএ-র পক্ষ থেকে৷ এই প্রতিবেদনগুলোতে বেশ কিছু অজানা তথ্য রয়েছে এবং এই প্রতিবেদনগুলো দেয়া হবে চিত্রনির্মাতাদের হাতে৷ কারণ এই প্রতিবেদনে যা রয়েছে তা এর আগে কখনো প্রকাশ করা হয়নি৷ ছবিটি যাতে বাস্তবধর্মী হয় সে কারণেই এই প্রতিবেদনগুলো দেয়া হচ্ছে৷ এছাড়া হোয়াইট হাউসের উচ্চ পদস্থ কর্মকর্তাদের সঙ্গে প্রতিনিয়ত সাক্ষাতের সুযোগ পাবেন চিত্রনির্মাতারা৷ যারা নেভি সিল-এর সদস্য ছিলেন, যারা সেই সময়ে আবোটাবাদে অপারেশনে অংশগ্রহণ করেছিলেন, তাদের সঙ্গেও একান্তে কথা বলার সুযোগ পাবেন চিত্রনির্মাতারা৷ কে এই দুই চিত্রনির্মাতা? একজন হচ্ছেন ‘দ্যা হার্ট লকার' ছবির পরিচালক ক্যাথরিন বিগেলো৷ হলিউডের প্রথম মহিলা, যিনি শ্রেষ্ঠ ছবির জন্য অস্কার পান৷ অন্যজন হলেন মার্ক বোল৷ তিনি ‘দ্যা হার্ট লকার'-এর চিত্রনাট্য তৈরি করেছিলেন৷ ওসামা বিন লাদেনকে নিয়ে তৈরি ছবির নাম ‘জিরো ডার্ক থার্টি'৷ তবে ছবিটি নভেম্বরের আগেই প্রকাশ পাওয়া নিয়ে বিতর্কের সৃষ্টি হয়েছে৷ নিউ ইয়র্ক টাইমসের একজন কলামনিস্ট জানান, ‘‘রাষ্ট্রপতি নির্বাচনের আগেই এই ছবি দর্শকদের সামনে হাজির করা হচ্ছে ডেমোক্র্যাটদের একটি চাল৷'' পরে জানা গেছে যে ডিসেম্বর মাসের ১৯ তারিখে ছবিটি অ্যামেরিকার বিভিন্ন প্রেক্ষাগৃহে আসবে৷ তবে পেন্টাগন এবং হোয়াইট হাউসের পক্ষ থেকে জানানো হয়েছে যে যে সব তথ্য দেয়া হবে তা পুরোটাই সত্যি৷ ঘটেনি এমন কোন তথ্য ছবি তৈরির স্বার্থে দেয়া হবে না৷ প্রতিবেদন: মারিনা জোয়ারদার (রয়টার্স) সম্পাদনা: সঞ্জীব বর্মন",
  "manualKeyPhrases" : [ "সিআইএ", "হোয়াইট হাউস", "ওবামা প্রশাসন", "‘জিরো ডার্ক থার্টি’", "হলিউড", "চিত্রনির্মাতা" ],
  "automaticKeyPhrases" : [ "" ]
}