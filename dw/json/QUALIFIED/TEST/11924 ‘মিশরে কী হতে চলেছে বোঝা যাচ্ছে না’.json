{
  "docID" : 11924,
  "source" : "http://www.dw.com/",
  "lang" : "BN",
  "url" : "http://www.dw.com/bn/মিশরে-কী-হতে-চলেছে-বোঝা-যাচ্ছে-না/a-16470817",
  "title" : "‘মিশরে কী হতে চলেছে বোঝা যাচ্ছে না’",
  "date" : "21.12.2012",
  "writter" : "",
  "categories" : [ "সমাজ সংস্কৃতি" ],
  "article" : "তাহরির স্কয়ার আবার উত্তপ্ত৷ যে জায়গাটা ছিল মুবারকবিরোধী আন্দোলনের কেন্দ্রবিন্দু, সেখানেই চলে হালের সরকারবিরোধী আন্দোলন৷ ঢাকা বিশ্ববিদ্যালয়ের শিক্ষক কাবেরি গায়েন এখন সেখানে৷ তিনি জানান, সব মিলিয়ে পরিস্থিতি বেশ জটিল৷ গত ফেব্রুয়ারিতে তীব্র আন্দোলনের মুখে ক্ষমতা ছাড়তে হয় হোসনি মুবারককে৷ তখন কে ভেবেছিল সেই মিশরে বছর না ঘুরতেই আবার দেখা যাবে লাগাতার আন্দোলন? এবারের আন্দোলন অবশ্য একেবারে ভিন্ন ধরনের৷ আন্দোলনকারীদের প্রতিপক্ষ এখন গণতান্ত্রিকভাবে নির্বাচিত সরকার৷ মোহামেদ মুরসি মুসলিম ব্রাদারহুডের শীর্ষ নেতা হিসেবে প্রেসিডেন্ট হয়েছেন ছয় মাসও হয়নি, তার আগেই মিশর আবারো উত্তাল৷ প্রথমে বিরোধী দলগুলো নেমেছিল মুরসির জারি করা একটি ডিক্রি প্রত্যাহারের দাবিতে৷ বিরোধীদের অভিযোগ ছিল, নতুন প্রেসিডেন্ট সেখানে তাঁর এবং তাঁর দলের ক্ষমতা বাড়িয়ে নিয়েছেন৷ আন্দোলনের এক পর্যায়ে বাতিল করা হয় ডিক্রিটি৷ তবে তাতেও শান্তি বা স্থিতি ফেরেনি৷ নতুন সংবিধান প্রণয়নের পথে পা বাড়িয়ে বিরোধীদের আরো বেপরোয়া আন্দোলনের মুখেই ঠেলে দিয়েছেন মুরসি৷ অডিও শুনুন 03:46 কাবেরি গায়েনের পুরো সাক্ষাৎকারটি শুনতে এখানে ক্লিক করুন৷ ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক কাবেরি গায়েন এখন মিশরে৷ তাই তাঁর কাছে জানতে চাওয়া, মুবারকের পতনের পর আবার উত্তাল তাহরির স্কয়ার, উত্তাল মিশর৷ কেমন দেখছেন? হোসনি মুবারকবিরোধী আন্দোলনের সময়ের সঙ্গে এখনকার তফাত কতটুকু? কথোপকথন এভাবে শুরু হলেও শেষ হয়েছে সংবিধান নিয়ে ‘হ্যাঁ', ‘না' ভোটের সম্ভাব্য ফলাফল এবং মিশরের নিকট ভবিষ্যত প্রসঙ্গে৷ কাবেরি বললেন, ‘‘মিশরে মুসলিম ব্রাদারহুড আর বিরোধী দলগুলো মুখোমুখি অবস্থানে, দু'পক্ষই খুব মরিয়া, তাই কী হতে চলেছে এক্ষুনি বলা খুব মুশকিল৷'' সাক্ষাৎকার: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "আন্দোলন", "বিরোধী", "মিশর", "মুসলিম ব্রাদারহুড", "মোহামেদ মুরসি", "তাহরির স্কয়ার", "সরকার" ],
  "automaticKeyPhrases" : [ "" ]
}