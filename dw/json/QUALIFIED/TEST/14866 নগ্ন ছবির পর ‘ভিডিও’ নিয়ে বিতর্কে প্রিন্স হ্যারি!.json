{
  "docID" : 14866,
  "source" : "http://www.dw.com/",
  "lang" : "BN",
  "url" : "http://www.dw.com/bn/নগ্ন-ছবির-পর-ভিডিও-নিয়ে-বিতর্কে-প্রিন্স-হ্যারি/a-16203628",
  "title" : "নগ্ন ছবির পর ‘ভিডিও’ নিয়ে বিতর্কে প্রিন্স হ্যারি!",
  "date" : "29.08.2012",
  "writter" : "",
  "categories" : [ "বিনোদন" ],
  "article" : "প্রিন্স হ্যারির নগ্ন ছবি নিয়ে বিতর্ক এখনো শেষ হয়নি৷ এরই মাঝে নতুন বোমা ফাটিয়েছে রাডার অনলাইন পত্রিকা৷ তাদের দাবি, লাস ভেগাসে হ্যারির কর্মকাণ্ডের ভিডিও নাকি রয়েছে! আর সেটি প্রকাশ হলে কেলেঙ্কারির কিছুই আর বাকি থাকবে না৷ ব্রিটিশ সিংহাসনের উত্তরসূরি হিসেবে তিন নম্বরে থাকা ২৭ বছর বয়সী হ্যারির দুটি নগ্ন ছবি কয়েকদিন আগে প্রকাশ করে সেলেব্রিটি ম্যাগাজিন ‘টিএমজেড'৷ লাস ভেগাসে ছুটি কাটানোর সময় সেখানকার হোটেল রুমে এই ছবিগুলো তোলা হয়েছিল৷ ছবি দু'টিতে প্রিন্স হ্যারির সঙ্গে রয়েছে নগ্ন এক তরুণী৷ তবে সে তরুণীর পরিচয় জানা যায়নি৷ এবার রাডার অনলাইন পত্রিকা এই ঘটনার সঙ্গে সম্পৃক্ত এক ব্যক্তির বরাতে জানাচ্ছে, লাস ভেগাসে হোটেল রুমে তরুণীদের সঙ্গে নগ্ন অবস্থায় উৎসব করেছেন প্রিন্স হ্যারি৷ এবং সেই উৎসবের ভিডিও রয়েছে৷ এই ভিডিও এখনো গোপনই আছে, দাবি রাডার অনলাইন'এর৷ তবে ভবিষ্যতে এই ভিডিও চড়া দামে বিক্রি হতে পারে, এমন গুজবও শোনা যাচ্ছে৷ কেননা, হ্যারির নগ্ন ছবি নিয়ে যেভাবে ছড়িয়েছে, তাতে ভিডিও প্রকাশ পেলে পরিস্থিতি কেমন হবে তা সহজেই অনুমেয়৷ শোনা যাচ্ছে, এই ভিডিও'র মালিক এটি চড়া দামে বিক্রির সুযোগ খুঁজছেন৷ তবে, হ্যারির নগ্ন উৎসবের ভিডিও দেখেছেন, এমন কাউকে যোগাড় করতে পারেনি রাডার অনলাইন! এদিকে, প্রিন্স হ্যারির ব্যক্তিগত বিষয়াদি নিয়ে এত বাড়াবাড়ি অনেকেই পছন্দ করছেন না৷ ফেসবুকে হ্যারির সমর্থনে একটি গ্রুপ খোলা হয়েছে, যার শিরোনাম, ‘সাপোর্ট প্রিন্স হ্যারি উইথ নেকেড স্যালুট'! ইতিমধ্যে তের হাজার সদস্য জুটে গেছে সেই গ্রুপে এবং অনেকেই সেখানে বিভিন্নভাবে নগ্ন হয়ে প্রিন্সকে সমর্থন জানিয়েছেন৷ উল্লেখ্য, প্রিন্স হ্যারির নগ্ন ছবি যাতে ব্রিটেনের পত্রিকায় প্রকাশ না হয়, সেই উদ্যোগ নিয়েছিলেন রাজ পরিবার৷ কিন্তু তাদের রক্তচক্ষু উপেক্ষা করে গত শুক্রবার ‘দি সান' হ্যারির নগ্ন ছবি প্রকাশ করে৷ তবে সেদেশের অন্যান্য পত্রিকা এই ছবি প্রকাশ থেকে বিরত রয়েছে৷ প্রতিবেদন: আরাফাতুল ইসলাম (এএফপি, রয়টার্স) সম্পাদনা: সঞ্জীব বর্মন",
  "manualKeyPhrases" : [ "নগ্ন", "হ্যারি", "ছবি", "ব্রিটিশ", "প্রিন্স", "ভিডিও" ],
  "automaticKeyPhrases" : [ "" ]
}