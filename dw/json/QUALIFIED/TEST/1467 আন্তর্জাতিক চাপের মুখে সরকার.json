{
  "docID" : 1467,
  "source" : "http://www.dw.com/",
  "lang" : "BN",
  "url" : "http://www.dw.com/bn/আন্তর্জাতিক-চাপের-মুখে-সরকার/a-19229541",
  "title" : "আন্তর্জাতিক চাপের মুখে সরকার",
  "date" : "02.05.2016",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশে একের পর এক মুক্তচিন্তা, ভিন্ন ধর্মাবলম্বী ও ধর্মনিরপেৰতাবাদীদের হত্যার ঘটনায় আন্তর্জাতিক চাপের মুখে আছে সরকার৷ এসব হত্যাকান্ডের তদন্তে আস্থাহীনতার কথা জানিয়ে তদন্তে সহযোগিতার কথাও বলছে তারা৷ সরকারের নীতি নির্ধারকরাও মনে করেন, আন্তর্জাতিক সম্প্রদায় এক ধরণের চাপ সৃষ্টি করতে চাইছে৷ তবে তাঁদের অনেকেই এই চাপকে তেমন গুরুত্ব না দেয়ার পক্ষে৷ বাংলাদেশের প্রথম ‘গে' মাগাজিন 'রূপবান' সম্পাদক জুলহাস মান্নান ও অ্যাক্টিভিস্ট তনয় হত্যাকান্ডের ঘটনা শেষ হতে না হতেই গত ৩০ এপ্রিল টাঙ্গাইলে নিখিল চন্দ্র জোয়াদার নামে এক হিন্দু দর্জিকে কুপিয়ে হত্যা করা হয়৷ এ হত্যারও দায় শিকার করেছে ইসলামিক স্টেট (আইএস)৷ গত ১৭ মাসে এমন ৩৪ জনকে হত্যা করা হয়েছে যাঁরা ছিলেন লেখক, প্রকাশক , ব্লগার, বিদেশি, ভিন্ন ধর্ম প্রচারক অথবা ভিন্ন ধর্মীয় চিন্তার মানুষ৷ অডিও শুনুন 04:55 ‘বাইরের কোনো মহলের এ ব্যাপারে নাক গলানো ঠিক হবেনা’ জুলহাস মান্নান হত্যাকান্ডের পর মার্কিন যুক্তরাষ্ট্র, ইউরোপীয় ইউনিয়ন ও বিভিন্ন আন্তর্জাতিক মানবাধিকার সংগঠন সোচ্চার হয়েছে এর প্রতিবাদ-নিন্দা ও বিচারের দাবীতে৷ মার্কিন রাষ্ট্রদূত মার্শা বার্নিকাট এসব হত্যাকান্ডের পিছনে আইএস জড়িত বলে মন্তব্য করে তদন্তে সহায়তার প্রস্তাবও দিয়েছেন৷ তিনি জানান, মার্কিন যুক্তরাষ্ট্র মনে করে , ‘বাংলাদেশে এখন অপরাধ করে পালিয়ে যাওয়ার মতো পরিবেশ বিরাজ করছে৷'' এই পরিস্থিতিতে জাহাঙ্গিরনগর বিশ্ববিদ্যালয়ের রাজনীতি বিজ্ঞানের অধ্যাপক ডা. তারেক শামসুর রহমান ডয়চে ভেলেকে বলেন, ‘এটা স্পষ্ট যে মার্কিন যুক্তরাষ্ট্রসহ আন্তর্জাতিক সম্প্রদায় এসব হত্যাকান্ডের ইস্যুতে চাপ সৃষ্টি করছে৷ তারা চাইছে, তাদের দেখানো পথে তদন্ত হোক৷' তবে তিনি মনে করেন, ‘এটা বাংলাদেশের অভ্যন্তরীণ বিষয়৷ বাংলাদেশ অবশ্যই এসব ঘটনার সঙ্গে জড়িতদের আইনের আওতায় আনবে৷ বাইরের কোনো মহলের এ ব্যাপারে নাক গলানো ঠিক হবেনা৷' অডিও শুনুন 01:39 ‘তাঁরা বাংলাদেশের প্রেক্ষাপট না বুঝে কথা বলছেন’ ড. তারেক শামসুর রহমান আরো বলেন, ‘আমার মনে হয় এসব হত্যাকান্ডের পিছনে আন্তর্জাতিক ষড়যন্ত্র আছে৷ আর সেই ষড়যন্ত্রে অনেক সংঠনও জড়িত, কারন, আমি জঙ্গি নিয়ে গবেষণা করি৷ বাংলাদেশের যেসব হত্যাকান্ডে আইএস জড়িত বলে দাবি করা হচ্ছে, হত্যাকান্ডের ধরণ দেখে তা মনে হয়না৷ কারণ, আইএস ব্যক্তিকে টার্গেট করেনা৷' এ নিয়ে আওয়ামী লীগের সভাপতিমন্ডলীর সদস্য নূহ-উল- আলম লেনিন ডয়চে ভেলেকে বলেন, ‘তারা বাংলাদেশ সরকারের ওপর একটা মনস্তাত্ত্বিক চাপ সৃষ্টি করতে চায়৷ বাংলাদেশের প্রেক্ষাপট না বুঝে তারা ইউরোপ- অ্যামেরিকার চিন্তায় কথা বলছেন৷ কিন্তু সরকার তাদের চাপকে আমলে নিচ্ছেনা৷' তিনি বলেন, ‘সরকারের আইন-শৃঙ্খলা বাহিনী প্রতিটি ঘটনার তদন্ত করছে৷ আমাদের মতো করেই তদন্ত হবে৷ অপরাধীরা ধরাও পড়বে৷'",
  "manualKeyPhrases" : [ "বাংলাদেশ", "মুক্তচিন্তা", "আইন-শৃঙ্খলা", "ভিন্ন ধর্মাবলম্বী", "হত্যা" ],
  "automaticKeyPhrases" : [ "" ]
}