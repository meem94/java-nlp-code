{
  "docID" : 11246,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়ার-রাসায়নিক-অস্ত্র-ধ্বংস-করবে-জার্মানি/a-17429057",
  "title" : "সিরিয়ার রাসায়নিক অস্ত্র ধ্বংস করবে জার্মানি",
  "date" : "14.02.2014",
  "writter" : "",
  "categories" : [ "জার্মানি ইউরোপ" ],
  "article" : "জার্মান পররাষ্ট্রমন্ত্রণালয় জানিয়েছে, ভূমধ্যসাগরে সিরিয়ার রাসায়নিক অস্ত্র ধ্বংসে সহায়তা করার বিষয়টি বিবেচনা করছে জার্মানি৷ এর আগেও কিছু রাসায়নিক অস্ত্র ধ্বংসে সহায়তা করেছিল বার্লিন৷ জার্মানির সশস্ত্র বাহিনী ‘বুন্ডেসভার' সম্ভবত নতুন এক মিশনে অংশ নিতে যাচ্ছে৷ জার্মান পররাষ্ট্র মন্ত্রণালয়ের দেয়া তথ্য অনুযায়ী, ভূমধ্যসাগরে সিরিয়ার রাসায়নিক অস্ত্র ধ্বংসের কাজে মার্কিনীদের সহায়তা করবে জার্মানি৷ রাসায়নিক অস্ত্র ধ্বংসের কাজ মূলত একটি মার্কিন জাহাজে করা হবে৷ জার্মান নৌবাহিনী সেই জাহাজটির নিরাপত্তা দিতে পারে৷ জাতিসংঘের ম্যান্ডেট অনুযায়ী, বাশার আল-আসাদের নেতৃত্বাধীন সিরিয়ার শাসকগোষ্ঠীকে ২০১৪ সালের জুন মাসের মধ্যে সব রাসায়নিক অস্ত্র ধ্বংস করতে হবে৷ তবে এই প্রক্রিয়ায় ইতোমধ্যে ধীরগতির অভিযোগ উঠেছে৷ সেদেশের সরকার দু'টি গুরুত্বপূর্ণ সময়সীমা লঙ্ঘন করেছে৷ বাশার সরকার অবশ্য জানিয়েছে, সিরিয়ায় অভ্যন্তরীণ সংঘাতের কারণে অস্ত্র ধ্বংসের প্রক্রিয়া ব্যাহত হচ্ছে৷ এদিকে, রাসায়নিক অস্ত্র ধ্বংসের জন্য মার্কিন শিপ ‘এমভি কেপ রে' প্রস্তুত করা হয়েছে৷ ৬৪৮ ফুট লম্বা এই কার্গো শিপটি সাধারণত ত্রাণ সরবরাহের কাজে ব্যবহার করা হয়৷ দক্ষিণ ইটালির একটি বন্দরে ঐ জাহাজটিতে ৬৫০ মেট্রিক টন রাসায়নিক দ্রব্য তোলা হবে৷ ভূমধ্যসাগরের ঠিক কোন অংশ রাসায়নিক অস্ত্র ধ্বংসের কাজ করা হবে, তা অবশ্য জানায়নি মার্কিন কর্মকর্তারা৷ তবে আগামী ৩১ মার্চের মধ্যে কেপ রে মিশন সম্পন্ন করবে বলে আশা করা হচ্ছে৷ প্রসঙ্গত, সিরিয়া সংকট নিরসনে জেনেভায় শান্তি আলোচনা চলছে৷ তবে আলোচনা চলাকালে গৃহযুদ্ধে প্রাণহানি থেমে নেই৷ সিরিয়ান অবজারভেটরি ফর হিউম্যান রাইটসের তথ্য অনুযায়ী, জেনেভায় গত ২২ জানুয়ারি দ্বিতীয় পর্যায়ের শান্তি আলোচনা শুরুর পর থেকে প্রতিদিন গড়ে ২৩৬ ব্যক্তি প্রাণ হারাচ্ছেন৷ জেনেভা আলোচনা থেকে সুনির্দিষ্ট কোন ফলাফলও এখনো পাওয়া যায়নি৷ সিরিয়া সরকারের বিরোধী পক্ষ ন্যাশনাল সিকিউরিটি কাউন্সিলের প্রস্তাবিত ‘বিদেশি যোদ্ধাদের' সরিয়ে নেয়া এবং নির্বাচনের পরিকল্পনা নিয়ে আলোচনায় সরকার এখনও রাজি হয়নি৷ বরং সরকার তাদের ভাষায় ‘সন্ত্রাসীদের' বিরুদ্ধে যুদ্ধের বিষয়টি নিয়ে আলোচনায় আগ্রহী৷ এআই/ডিজি (ডিপিএ, এএফপি)",
  "manualKeyPhrases" : [ "ধ্বংস", "সিরিয়া", "শান্তি", "জার্মানি", "অস্ত্র", "রাসায়নিক" ],
  "automaticKeyPhrases" : [ "" ]
}