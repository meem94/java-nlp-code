{
  "docID" : 10455,
  "source" : "http://www.dw.com/",
  "lang" : "BN",
  "url" : "http://www.dw.com/bn/সীমান্ত-চুক্তি-নিয়ে-সক্রিয়-বিবেচনায়-ভারত/a-17738096",
  "title" : "সীমান্ত চুক্তি নিয়ে সক্রিয় বিবেচনায় ভারত",
  "date" : "26.06.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "ভারত-বাংলাদেশের মধ্যে স্থল সীমান্ত চুক্তি কার্যকর করার বিষয়টি সক্রিয়ভাবে বিবেচনা করছে ভারত৷ বাংলাদেশ সফররত ভারতের পররাষ্ট্রমন্ত্রী সুষমা স্বরাজের বাংলাদেশের পররাষ্ট্রমন্ত্রী এবং প্রধানমন্ত্রীর বৈঠকের পর জানা গেছে এ তথ্য৷ বাংলাদেশের পররাষ্ট্রমন্ত্রী এ এইচ এম মাহমুদ আলি বৃহস্পতিবার বিকেলে এক সংবাদ সম্মেলনে জানান, ‘‘ভারতের রাজ্যসভা স্থল সীমান্ত চুক্তির বিষয়টি অনুমোনের জন্য সক্রিয়ভাবে বিবেচনা করছে৷ আর তিস্তার জলবণ্টন চুক্তির ব্যাপারে ভারত অভ্যন্তরীণভাবে কথা বলছে ঐক্যমতে পৌঁছানোর জন্য৷ এছাড়া ১৩ বছরের নীচে এবং ৬৫ বছরের বেশি বয়সি বাংলাদেশিদের জন্য ‘মাল্টিপল এন্ট্রি ভিসা'-র বিষয়ও প্রস্তাব করছে ভারত৷'' হাসিনাকে মোদীর আমন্ত্রণ বাংলাদেশের প্রধানমন্ত্রী শেখ হাসিনার সঙ্গে ইতিমধ্যেই সৌজন্য সাক্ষাৎ করেছেন ভারতের পররাষ্ট্রমন্ত্রী সুষমা স্বরাজ৷ এ সময় তিনি হাসিনাকে ভারত সফরের জন্য ভারতের প্রধানমন্ত্রী নরেন্দ্র মোদীর দেওয়া নিমন্ত্রণপত্র তুলে দিয়েছেন৷ বৃহস্পতিবার দুপুরে প্রধানমন্ত্রীর কার্যালয়ে দু'জনের মধ্যে সৌজন্য বৈঠকটি অনুষ্ঠিত হয়৷ শেখ হাসিনা ও সুষমার মধ্যকার বৈঠক সম্পর্কে প্রধানমন্ত্রীর প্রেস সচিব এ কে এম শামীম চৌধুরী বলেন, ‘‘দু'জনের মধ্যে খুবই ফলপ্রসূ আলোচনা হয়েছে৷ সুষমা স্বরাজ ভারতীয় প্রধানমন্ত্রীর পক্ষ থেকে বাংলাদেশের প্রধানমন্ত্রীকে সে দেশ সফরের জন্য বিশেষ আমন্ত্রণপত্র দিয়েছেন৷ যার উত্তরে যত দ্রুত সম্ভব ভারত সফর করার ইচ্ছা প্রকাশ করেছেন প্রধানমন্ত্রী৷'' প্রেস সচিব বলেন, ‘‘বাংলাদেশের প্রধানমন্ত্রী ও ভারতের পররাষ্ট্রমন্ত্রীর মধ্যকার বৈঠকে দু'দেশের মধ্যকার রাজনৈতিক, সামাজিকসহ বিভিন্ন বিষয় উঠে আসে৷ বাংলাদেশ দু'দেশের মধ্যে বন্ধুত্বপূর্ণ সম্পর্ক চায় বলে সুষমা স্বরাজকে জানিয়েছেন প্রধানমন্ত্রী শেখ হাসিনা৷'' দ্বিপক্ষীয় বৈঠক এদিন ভারত ও বাংলাদেশের পররাষ্ট্রমন্ত্রীদ্বয় সকালে এক ঘণ্টা বৈঠক করেন৷ বৈঠকে বাংলাদেশের পক্ষে পররাষ্ট্রমন্ত্রী এ এইচ এম মাহমুদ আলী ও ভারতের পক্ষে বাংলাদেশ সফররত পররাষ্ট্রমন্ত্রী সুষমা স্বরাজ নেতৃত্ব দেন৷ বৈঠকে দুই দেশের পররাষ্ট্র সচিবও উপস্থিত ছিলেন৷ দুই পররাষ্ট্রমন্ত্রীর মধ্যকার এই বৈঠকে দ্বিপাক্ষিক সম্পর্কের বিষয়গুলো নিয়ে আলোচনা হয়৷ সন্ধ্যায় বঙ্গভবনে রাষ্ট্রপতি মো. আবদুল হামিদের সঙ্গে সৌজন্য সাক্ষাৎ করবেন সুষমা স্বরাজ৷ এরপর বাংলাদেশ ইনস্টিটিউট অফ ইন্টারন্যাশনাল অ্যান্ড স্ট্র্যাটেজিক স্টাডিজ আয়োজিত এক সেমিনারে বক্তৃতা দেবেন তিনি৷ আর রাতে যোগ দেবেন তাঁর সম্মানে বাংলাদেশের পররাষ্ট্রমন্ত্রীর দেওয়া নৈশভোজে৷ শুক্রবার বিরোধী দলীয় নেত্রী রওশন এরশাদ এবং বিএনপি চেয়ারপার্সন বেগম খালেদা জিয়ার সঙ্গে বৈঠকের কথা রয়েছে সুষমা স্বরাজের৷ প্রসঙ্গত, তিন দিনের ‘শুভেচ্ছা সফরে' বুধবার রাতে ঢাকায় আসেন ভারতের পররাষ্ট্রমন্ত্রী৷ ভারতে সম্প্রতি বিজেপি সরকার দায়িত্ব নেওয়ার পর, সুষমা স্বরাজের এই সফরটি বাংলাদেশে দিল্লির পক্ষ থেকে উচ্চ রাজনৈতিক পর্যায়ের প্রথম সফর৷",
  "manualKeyPhrases" : [ "বিবেচনা", "বাংলাদেশ", "শেখ হাসিনা", "চুক্তি", "সুষমা স্বরাজ", "সীমান্ত", "ভারত" ],
  "automaticKeyPhrases" : [ "" ]
}