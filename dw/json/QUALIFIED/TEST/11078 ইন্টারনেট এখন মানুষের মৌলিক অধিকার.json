{
  "docID" : 11078,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইন্টারনেট-এখন-মানুষের-মৌলিক-অধিকার/a-15917616",
  "title" : "ইন্টারনেট এখন মানুষের মৌলিক অধিকার",
  "date" : "30.04.2012",
  "writter" : "",
  "categories" : [ "বিজ্ঞান পরিবেশ" ],
  "article" : "অন্ন, বস্ত্র, বাসস্থান, শিক্ষা ও চিকিৎসার মতো ইন্টারনেটও এখন মানুষের মৌলিক চাহিদা হয়ে উঠেছে বলে মন্তব্য করেছেন বিশেষজ্ঞরা৷ ‘ইন্টারনেট সোসাইটি’র ২০ বছর পূর্তি উপলক্ষ্যে জেনেভায় এক সম্মেলনে বক্তারা এই মন্তব্য করেন৷ ইন্টারনেটের শুরুর ইতিহাসটা ষাটের দশকের৷ তবে আজকের অবস্থানে এসেছে আশির দশকে৷ আর আজ ২০১২ সালে এসে পরিস্থিতি এমন হয়েছে যে, অনেকের কাছেই ইন্টারনেট ছাড়া জীবন যেন অর্থহীন৷ তাইতো বিশেষজ্ঞরা বলছেন ইন্টারনেট যেন এখন জীবনের একটা মৌলিক বিষয় হয়ে উঠছে৷ কিন্তু এরপরও পৃথিবীতে এমন মানুষের সংখ্যা অনেক, যাদের কাছে এখনো ইন্টারনেট পৌঁছেনি৷ তাদের কাছে ইন্টারনেটকে নিয়ে যাওয়ার লক্ষ্যেই ১৯৯২ সালে যাত্রা শুরু করে ‘ইন্টারনেট সোসাইটি'৷ সম্প্রতি জেনেভায় এই সোসাইটি একটি সম্মেলনের আয়োজন করেছিল৷ আগামী ২০ বছরে ইন্টারনেটকে নিয়ে পরিকল্পনা এবং তা বাস্তবায়নে কী করা উচিত, সেটা নিয়েই আলোচনা করেছেন বিশেষজ্ঞরা৷ উপস্থিত ছিলেন ইন্টারনেট জগতের সব রথী-মহারথীরা৷ আর বাংলাদেশ থেকে অংশ নেন ইন্টারনেট সোসাইটি বাংলাদেশ চ্যাপ্টারের সৈয়দ ফয়সাল হাসান ও মোহাম্মদ কাওছার উদ্দীন৷ সম্মেলন নিয়ে কথা হচ্ছিল কাওছারের সঙ্গে৷ তিনি বললেন, উন্নয়নশীল দে‌শগুলোতে কীভাবে ইন্টারনেটের প্রসার বাড়ানো যায় তা নিয়ে আলোচনা করেছেন বক্তারা৷ এজন্য কারিগরী ও আর্থিক সুবিধা দেয়া যায় কিনা সেসব নিয়েও কথাবার্তা হয়েছে৷ কাওছার বলেন, সম্মেলনে যেসব বিশেষজ্ঞ এসেছিলেন তারা মনে করেন, উন্নয়নশীল দেশগুলোকে সহায়তা না করলে ‘সবার জন্য ইন্টারনেট' বিষয়টি নিশ্চিত করা যাবেনা৷ তিনি বলেন,‘‘সম্মেলনে নির্দিষ্টভাবে কোনো আর্থিক বা কারিগরী সহায়তার প্রতিশ্রুতি না দেয়া হলেও আমার কাছে মনে হয়েছে ভবিষ্যতে তারা একাজে এগিয়ে আসতে ইচ্ছুক৷'' অনেক বিশ্লেষকের ধারণা, আগামী ২০ বছর পর ২০৩২ সালে হয়তো এমন অবস্থা আসতে পারে যে, তখন ইন্টারনেট ছাড়া কোনো কিছুই করা যাবেনা৷ গত বছরের জুলাই মাসে বাংলাদেশে ইন্টারনেট সোসাইটি তাদের কাজ শুরু করে৷ এ পর্যন্ত তারা তিনটি ওয়ার্কশপের আয়োজন করেছেন৷ কাওছার বলেন, ‘‘বাংলাদেশে এখনো ইন্টারনেট প্রোটোকল ভার্সন ৬ বা আইপিভি ৬ নিয়ে কেউ ভাবছেনা৷ অথচ আমরা যদি সময়মতো আমাদের কম্পিউটারগুলোকে আইপিভি ৬ এ উন্নীত করতে না পারি তাহলে হয়তো একটা সময় পুরো বিশ্ব থেকেই আমাদেরকে আলাদা হয়ে যেতে হবে৷'' এছাড়া ঢাকা বিশ্ববিদ্যালয়ে আইপিভি ৬ এর উপর কোনো স্বল্পমেয়াদী কোর্স চালু করা যায় কিনা সে লক্ষ্যেও কাজ চলছে বলে জানান কাওছার৷ বাংলাদেশে ইন্টারনেটকে সবার কাছে পৌঁছে দেয়ার লক্ষ্যে সরকারি কর্মকর্তা ও রাজনৈতিক নেতাদের সঙ্গে নিয়ে কাজ করছে ইন্টারনেট সোসাইটি৷ তিনি বলেন, ‘‘আমাদের বিভিন্ন অনুষ্ঠানে বিটিআরসির প্রতিনিধি ও সংশ্লিষ্ট রাজনৈতিক নেতাদের আমন্ত্রণ জানানো হয়৷ এছাড়া আমরা প্রধানমন্ত্রীর সঙ্গে সাক্ষাতের চেষ্টা করছি৷'' প্রতিবেদন: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "ইন্টারনেট", "অন্ন", "বস্ত্র", "বাসস্থান", "শিক্ষা" ],
  "automaticKeyPhrases" : [ "" ]
}