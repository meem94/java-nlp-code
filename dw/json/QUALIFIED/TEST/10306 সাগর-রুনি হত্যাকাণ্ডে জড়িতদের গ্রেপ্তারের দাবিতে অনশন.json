{
  "docID" : 10306,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাগর-রুনি-হত্যাকাণ্ডে-জড়িতদের-গ্রেপ্তারের-দাবিতে-অনশন/a-15777577",
  "title" : "সাগর-রুনি হত্যাকাণ্ডে জড়িতদের গ্রেপ্তারের দাবিতে অনশন",
  "date" : "01.03.2012",
  "writter" : "",
  "categories" : [ "বিশ্ব" ],
  "article" : "ঢাকার জাতীয় প্রেসক্লাব চত্বরে এবং সারা দেশের বিভাগ ও জেলা শহরের প্রেসক্লাবগুলিতে বৃহস্পতিবার ছয় ঘন্টার অনশন কর্মসূচি পালন করেন সাংবাদিকরা৷ তাদের দাবি, হত্যাকারীরা গ্রেপ্তার না হওয়া পর্যন্ত এই আন্দোলন চলেবে৷ জাতীয় প্রেসক্লাব চত্বরে সকাল ১০টা থেকে বিকেল ৪টা পর্যন্ত এই অনশন কর্মসূচিতে সাংবাদিকদের সব সংগঠনের নেতা এবং সব ধরনের সংবাদ মাধ্যমের সাংবাদিকরা অংশ নেন৷ তারা বলেন, সাগর সরওয়ার-মেহেরুন রুনি সাংবাদিক দম্পতি হত্যার সঙ্গে জড়িতদের গত তিন সপ্তাহেও পুলিশ গ্রেপ্তার করতে পারেনি৷ তাদের অভিযোগ, সাংবাদিকরা এই নির্মম হত্যাকাণ্ডের বিরুদ্ধে সোচ্চার হওয়ায় নানা মহল সাংবাদ মাধ্যমের স্বাধীনতায় হস্তক্ষেপের পায়তারা করছে৷ ফলে পুলিশের তদন্ত এবং আন্তরিকতা নিয়ে সন্দেহের সৃষ্টি হয়েছে৷ সাংবাদিক ইউনিয়নের নেতা রুহুল আমিন গাজি বলেন, সাগর-রুনির হত্যাকারীরা গ্রেপ্তার না হওয়া পর্যন্ত এই আন্দোলন চলেবে৷ সাংবাদিকরা আজ ঐক্যবদ্ধ হয়েছেন৷ এই ঐক্য অটুট থাকবে৷ নিউজ টুডে'র সম্পাদক রিয়াজ উদ্দিন আহমেদ বলেন, এই হত্যাকাণ্ড নিয়ে খবর পরিবেশনে যে ‘সেন্সরশিপ' আরোপের চেষ্টা করা হচ্ছে - তা মেনে নেয়া হবেনা৷ তিনি বলেন, অবিলম্বে সাগর-রুনির হত্যাকারীদের খুঁজে বের করতে হবে৷ আর বাংলাদেশ ফেডারেল সাংবাদিক ইউনিয়নের সভাপতি ইকবাল সোবাহান চৌধুরী বলেন, শুধু সাগর-রুনির হত্যাকারীদের ধরলেই চলেবেনা, এ পর্যন্ত যত সাংবাদিক নিহত হয়েছেন তাদের হত্যারও বিচার করতে হবে৷ আর সাংবাদিকদের নিপরাত্তা দিয়ে স্বাধীন সাংবাদিকতার পথে বাধা দূর করতে হবে৷ অনশন শেষে নতুন কর্মসূচি ঘোষণা করা হয়৷ আগামীকাল থেকে ১৫ই মার্চ পর্যন্ত সারা দেশে সাংবাদিকদের ঐক্যবদ্ধ করতে ঢাকা সহ জেলা ও বিভাগে সাংবাদিকদের সভা সমাবেশ করা হবে৷ এবং ১৮ই মার্চ ঢাকায় সাংবাদিকদের মহসমাবেশ অনুষ্ঠিত হবে৷ এর মধ্যে হত্যাকারীরা গ্রেপ্তার না হলে আরো কঠোর কর্মসূচি দেয়া হবে৷ প্রসঙ্গত, এর আগে গত সপ্তাহে সাংবাদিকরা প্রতীকী ধর্মঘটও করেছিলেন৷ গত ১১ই ফেব্রুয়ারি ভোররাতে ঢাকার পশ্চিম রাজাবাজারের বাসায় সাগর-রুনি সাংবাদিক দম্পতিকে হত্যা করা হয়৷ গত ২০ দিনেও হত্যাকণ্ডের সঙ্গে জড়িত কাউকে গ্রেপ্তার করতে পারেনি পুলিশ৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "দাবি", "গ্রেপ্তার", "রুনি", "হত্যাকাণ্ড", "অনশন", "সাগর" ],
  "automaticKeyPhrases" : [ "" ]
}