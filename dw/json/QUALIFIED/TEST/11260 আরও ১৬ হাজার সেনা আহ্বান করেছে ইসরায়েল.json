{
  "docID" : 11260,
  "source" : "http://www.dw.com/",
  "lang" : "BN",
  "url" : "http://www.dw.com/bn/আরও-১৬-হাজার-সেনা-আহ্বান-করেছে-ইসরায়েল/a-17823849",
  "title" : "আরও ১৬ হাজার সেনা আহ্বান করেছে ইসরায়েল",
  "date" : "31.07.2014",
  "writter" : "",
  "categories" : [ "বিশ্ব" ],
  "article" : "২৩ দিনে গাজায় নিহত হয়েছে ১৩শ'র বেশি মানুষ৷ আহত হয়েছে অন্তত আট হাজার৷ তারপরও বন্ধ হয়নি ইসরায়েলের হামলা৷ বরং অভিযান আরো বাড়াতে অতিরিক্ত ১৬,০০০ সেনা আহ্বানের ঘোষণা দিয়েছে ইসরায়েল৷ কেবল বুধবারই জাতিসংঘ শরণার্থী স্কুল ও একটি মার্কেটে হামলাসহ ইসরায়েলের অভিযানে নিহত হয়েছে ১১৬ জন ফিলিস্তিনি৷ আর ইসরায়েলি সেনা নিহত হয়েছে তিন জন৷ বৃহস্পতিবারও অব্যাহত রয়েছে হামলা৷ এক প্রত্যক্ষদর্শী জানিয়েছেন, বৃহস্পতিবার ভোরে উত্তরাঞ্চলের শহর বেইত লাহিয়ায় জাতিসংঘের একটি স্কুলের পাশে থাকা মসজিদে আঘাত হানে ইসরায়েলি গোলা৷ এতে আহত ১৫ জনের মধ্যে তিন জনের অবস্থা আশঙ্কাজনক৷ আহত এক নারী জানালেন, গাজায় বর্তমানে নিরাপদ কোনো স্থান নেই৷ জাতিসংঘের হিসেব অনুযায়ী, গাজায় নিহতদের ৪০ ভাগ শিশু, নারী এবং বৃদ্ধ৷ ১৭ জুলাই থেকে গাজায় স্থল অভিযান শুরুর পর ৩২টি টানেল বিধ্বস্ত করার দাবি করেছে ইসরায়েলি সেনারা৷ এই টানেলগুলো গাজা অধিবাসীদের খাদ্য ও ওষুধ সরবরাহের পথ ছিল৷ অল্প কয়েকদিনের মধ্যে সব টানেল উড়িয়ে দেয়া হবে বলে জানিয়েছে তারা৷ হামাসের পাল্টা জবাব জাতিসংঘের স্কুল ও বাজারে হামলার পর যুদ্ধে অটল থাকার ঘোষণা দিয়েছে হামাস৷ তারা তেল আভিভে রকেট হামলা চালিয়ে যাবে বলে জানিয়েছে৷ বান কি মুনের নিন্দা জাবালিয়ায় স্কুলে ইসরায়েলের চালানো হামলার কড়া নিন্দা জানিয়েছেন জাতিসংঘের মহাসচিব বান কি মুন৷ কোস্টারিকা সফরের সময় মুন বলেন, জাতিসংঘের স্কুলে আশ্রয় নেওয়া হাজার হাজার ফিলিস্তিনি পরিবারের ওপর চালানো ওই হামলা ন্যাক্কারজনক৷ তিনি এই হামলাকে ইসরায়েলের অন্যায় আচরণ হিসেবে চিহ্নিত করেন এবং সুবিচার দাবি করেন৷ বুধবার ভোরে জাবালিয়া শরণার্থী শিবিরে ইসরায়েলি হামলার সময় নারী ও শিশুসহ ৩,৩০০ জন ফিলিস্তিনি ছিল৷ জাতিসংঘ ত্রাণ সংস্থার প্রধান পিয়েরে ক্রাহেনবুয়েল বলেছেন, ইসরায়েলের শতভাগ চেষ্টা করা উচিত হামলায় যাতে কোনো বেসামরিক নাগরিক আঘাত না পায়, বিশেষ করে গাজায়৷ তিনি বলেন, গাজা ছোট্ট একটি উপকূলীয় এলাকা, যেখানে ১৭ লাখ মানুষের বাস৷ সংঘর্ষ শুরু হওয়ার পর অন্তত দুই লাখ শরণার্থী ৮০টি স্কুলে আশ্রয় নিয়েছে বলে জানান তিনি৷ পিয়েরে আরো বলেন, বিশ্ব নেতারা হয়ত ভুলে যাচ্ছেন, গাজার এই মানুষদের পালাবার কোনো পথ নেই৷ যখনই হামলা হচ্ছে তারা হয়ত এক স্থান থেকে অন্যত্র সরে যাচ্ছে কিন্তু সীমান্ত পার হতে পারছে না৷ মানবাধিকার সংস্থা'র আহ্বান মানবাধিকার সংস্থা অ্যামনেস্টি ইন্টারন্যাশনাল ইসরায়েলে অস্ত্র সরবরাহ স্থগিত করতে ওয়াশিংটনের প্রতি আহ্বান জানিয়েছে৷ মার্কিন পররাষ্ট্রমন্ত্রী জন কেরির কাছে পাঠানো এক চিঠিতে অ্যামনেস্টি ইন্টারন্যাশনালের আবেদন ছিল, যুক্তরাষ্ট্রের উচিত ইসরায়েলে অস্ত্র সরবরাহ বন্ধ করা৷ ইসরায়েলের দাবি ইসরায়েলের দাবি গত তিন সপ্তাহে হামাস অন্তত ২,৬০০ রকেট ছুড়েছে তাদের বেসামরিক স্থাপনা লক্ষ্য করে৷ হামাস গাজার বেসামরিক নাগরিকদের মানবঢাল হিসেবে ব্যবহার করছে বলে জানিয়েছে তারা৷ এর আগে ২০০৯ সালে ২২ দিন ধরে চলা ইসরায়েল-ফিলিস্তিন সংঘর্ষে নিহত হয়েছিল ১,৪৪৪ জন ফিলিস্তিনি এবং ১৩ জন ইসরায়েলি নাগরিক৷ এপিবি/জেডএইচ (এপি, এএফপি, ডিপিএ, রয়টার্স)",
  "manualKeyPhrases" : [ "হামলা", "ফিলিস্তিন", "ইসরায়েল", "আহত", "সেনা", "মানবাধিকার", "গাজা", "নিহত" ],
  "automaticKeyPhrases" : [ "" ]
}