{
  "docID" : 10927,
  "source" : "http://www.dw.com/",
  "lang" : "BN",
  "url" : "http://www.dw.com/bn/অটিস্টিকদের-অনলাইন-ফোরাম-রং-প্লানেট/a-16499234",
  "title" : "অটিস্টিকদের অনলাইন ফোরাম ‘রং প্লানেট’",
  "date" : "04.01.2013",
  "writter" : "বেনইয়ামিন মাক/জেডএইচ",
  "categories" : [ "বিজ্ঞান পরিবেশ" ],
  "article" : "‘আসপ্যারগার্স সিন্ড্রোম’ হলো এক ধরণের ‘অটিজম’৷ এই মানসিক ব্যাধিতে আক্রান্তরা স্বাভাবিক মানুষের মতো একে অপরের সঙ্গে যোগাযোগ করতে পারেন না৷ তাই একসময় তাঁদেরকে ‘সামাজিকভাবে মৃত’ বলা হতো৷ তবে দিন পাল্টাচ্ছে৷ জার্মান চিকিৎসক হান্স আসপ্যারগার ১৯৪৪ সালে এই মানসিক ব্যাধির কথা বলেছিলেন৷ তাই এর নাম হয়ে গেছে ‘আসপ্যারগার্স সিন্ড্রোম'৷ জার্মানিতে বর্তমানে প্রায় আড়াই লক্ষ মানুষ এই ব্যাধিতে আক্রান্ত৷ একটু অন্যরকম হওয়ার কারণে সমাজের আর দশটা সাধারণ মানুষের চোখে তাঁরা ভিন্ন৷ তাই সহজে কেউ তাঁদের সঙ্গে মিশতে চান না৷ কিন্তু ‘আসপ্যারগার্স সিন্ড্রোম'-এ আক্রান্তরা চান বন্ধু বানাতে৷ তাঁরা সামাজিকভাবে একা হয়ে পড়তে চান না৷ এই সমস্যার সমাধানে এগিয়ে এসেছেন এমন একজন, যাঁর নিজেরই এই ব্যাধি আছে৷ তাঁর নাম আলেক্সান্ডার প্লাংক৷ মাত্র নয় বছর বয়সে তাঁর এই ব্যাধি দেখা দেয়৷ ২০০৪ সালে তিনি ‘রং প্লানেট' নামের একটি ওয়েবসাইট চালু করেন৷ যার মাধ্যমে অটিজমে আক্রান্তরা নিজেদের মধ্যে যোগাযোগ করতে পারেন৷ এছাড়া, ২০০৬ সাল থেকে ইউটিউবে অটিজমের উপর কিছু ভিডিও প্রকাশ করেন প্লাংক৷ এই ভিডিওগুলোর মাধ্যমে অটিস্টিক মানুষদের সামাজিক কিছু নিয়মকানুন শেখানোর চেষ্টা করা হয়ে থাকে৷ প্লাংকের ‘রং প্লানেট' ফোরামের সদস্য সংখ্যা বর্তমানে প্রায় ৭০ হাজার৷ তবে ২০০৬ সালের একটি ঘটনা প্লাংককে বিপদে ফেলে দিয়েছিল৷ সেসময় এই ফোরামের সদস্য ১৯ বছর বয়সি উইলিয়াম ফ্রয়েন্ড দু'জনকে হত্যা করার পর, নিজেকে খুন করে৷ তার আগে ফ্রয়েন্ড ‘রং প্লানেট' ফোরামে বার্তা দিয়েছিল এই বলে যে, তার বাস্তব জীবনে বন্ধু প্রয়োজন এবং সে আত্মহত্যা করার পরিকল্পনা করছে৷ শোনা যায়, ঐ ঘটনায় ফ্রয়েন্ডের বাবা-মা প্লাংকের বিরুদ্ধে অভিযোগ দায়ের করেন৷ সামাজিক যোগাযোগে সমস্যা হলেও, কিছু কিছু ব্যাপারে ‘আসপ্যারগার্স সিন্ড্রোম'-এ আক্রান্ত ব্যক্তিদের মেধা বেশ শক্তিশালী হয়৷ যেমন তাঁদের কোনো কিছু বিশ্লেষণ করার ক্ষমতা বেশ প্রখর হয়ে থাকে, যেটা তথ্য প্রযুক্তি খাতের জন্য প্রয়োজন৷ তাই এবার, ‘আসপ্যারগার্স সিন্ড্রোম' থাকা ব্যক্তিদের তথ্য প্রযুক্তির বিশেষজ্ঞ করে গড়ে তুলতে প্রশিক্ষণ দেয়া শুরু করেছে জার্মান একটি কোম্পানি৷",
  "manualKeyPhrases" : [ "ব্যাধি", "হান্স আসপ্যারগার", "অটিস্টিক", "চিকিৎসক", "রং প্লানেট", "শক্তিশালী", "মানসিক", "প্রযুক্তি" ],
  "automaticKeyPhrases" : [ "" ]
}