{
  "docID" : 15030,
  "source" : "http://www.dw.com/",
  "lang" : "BN",
  "url" : "http://www.dw.com/bn/গণমাধ্যমে-২১-আগস্টের-গ্রেনেড-হামলা/a-5931066",
  "title" : "গণমাধ্যমে ২১ আগস্টের গ্রেনেড হামলা",
  "date" : "21.08.2010",
  "writter" : "",
  "categories" : [ "বিশ্ব" ],
  "article" : "২০০৪ সালের ২১ আগস্ট আওয়ামী লীগের সমাবেশে গ্রেনেড হামলা চালায় সন্ত্রাসীরা৷ আজ শনিবার সেই ২১শে আগস্ট৷ স্বভাবতই বাংলাদেশের সংবাদমাধ্যমের নজর গ্রেনেড হামলার দিকে৷ এছাড়া রয়েছে অ্যানথ্রাক্স সংক্রমণের খবর৷ গ্রেনেড হামলা শনিবার সব গণমাধ্যমের নজর ২১শে আগস্টের গ্রেনেড হামলার দিকে৷ দৈনিক প্রথম আলোর মূল শিরোনাম, ‘বাবর আসামি হচ্ছেন, সন্দেহে তারেক'৷ পত্রিকাটির দাবি, ২০০৪ সালে আওয়ামী লীগের সমাবেশে গ্রেনেড হামলার সঙ্গে তৎকালীন স্বরাষ্ট্র প্রতিমন্ত্রীর জড়িত থাকার প্রমাণ পাওয়া গেছে৷ একই সঙ্গে বিএনপি নেত্রী বেগম খালেদা জিয়ার সন্তান তারেক রহমান এই ঘটনার সঙ্গে জড়িত কিনা তাও খতিয়ে দেখা হচ্ছে বলে দাবি প্রথম আলোর৷ একই বিষয়ে দৈনিক কালেরকন্ঠের শিরোনাম, ‘তদন্তের ঘুরপাকে ২১ আগস্ট'৷ একই দৈনিকের আরেক শিরোনাম, ‘গাড়ি থামাও, আমি সুধা সদনে যাব না...'৷ গ্রেনেড হামলার সময় নেতাকর্মীরা শেখ হাসিনাকে নিরাপদ আশ্রয়ে নিতে চাইলেও, তিনি তাঁর কর্মীদের দেখতে ঘটনাস্থলেই থাকতে চাইছিলেন৷ কালেরকন্ঠ এক রাজনৈতিক নেতার বয়ানে প্রকাশ করেছে এই খবর৷ অ্যানথ্রাক্স সংক্রমণ বিডিনিউজ টোয়েন্টি ফোর ডট কম এর প্রধান শিরোনাম অ্যানথ্রাক্স সংক্রমণ নিয়ে৷ সিরাজগঞ্জে আরো ১২ জন অ্যানথ্রাক্স রোগীর সন্ধান পাওয়া গেছে৷ সবমিলিয়ে এখন সে জেলায় এই রোগে আক্রান্তের সংখ্যা ৩৮ জন৷ বিডিনিউজ এর কথায়, ইতিমধ্যে আক্রান্তদের চিকিৎসা শুরু হয়েছে৷ তাই, এই রোগ মহামারী আকারে ছড়িয়ে পড়ার আশঙ্কা নেই৷ ঢাকায় টনি ব্লেয়ার এবং চেরি ব্লেয়ার দৈনিক ইত্তেফাক এর শিরোনাম, ‘ঢাকায় ব্লেয়ার দম্পতি'৷ শুক্রবার বিকেল ৩টা ৪০ মিনিটে এই দম্পতি ঢাকায় পৌঁছান৷ রাতেই তাঁরা পররাষ্ট্রমন্ত্রী দীপু মনির বাসায় নৈশভোজে অংশ নেন৷ শনিবার বাংলাদেশের প্রধানমন্ত্রী এবং বিরোধী নেত্রীর সঙ্গে আলাদা আলাদা বৈঠকে বসবেন ব্লেয়ার দম্পতি৷ অক্টোপাস পল জার্মানির অক্টোপাস পলকে নিয়ে একটি খবর প্রকাশ করেছে ইত্তেফাক৷ শিরোনাম, ইংল্যান্ডের বিশ্বকাপ আয়োজনে অক্টোপাস পলের সমর্থন৷ ২০১৮ সালের বিশ্বকাপ ফুটবলের আয়োজন করতে চায় ইংল্যান্ড৷ আর সেদেশকেই সমর্থন জানিয়েছে পল৷ গ্রন্থনা: আরাফাতুল ইসলাম সম্পাদনা: সুপ্রিয় বন্দোপাধ্যায়",
  "manualKeyPhrases" : [ "টনি ব্লেয়ার", "অ্যানথ্রাক্স", "তারেক", "গ্রেনেড", "বাবর", "২১শে আগস্ট", "চেরি" ],
  "automaticKeyPhrases" : [ "" ]
}