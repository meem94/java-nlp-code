{
  "docID" : 10300,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাগর-রুনি-হত্যাকাণ্ড/a-16593937",
  "title" : "সাগর-রুনি হত্যাকাণ্ডের আন্তর্জাতিক তদন্ত দাবি",
  "date" : "12.02.2013",
  "writter" : "",
  "categories" : [ "সমাজ সংস্কৃতি" ],
  "article" : "সাগর সরওয়ার-মেহেরুন রুনি হত্যাকাণ্ডের এক বছর হয়ে গেল৷ মৃত্যুবার্ষিকী পালিত হলো স্বাভাবিক বেদনা আর অস্বাভাবিক হতাশা নিয়ে৷ সেই হতাশা থেকেই হত্যাকাণ্ডের আন্তর্জাতিক তদন্ত দাবি করেছে রিপোর্টার্স উইদাউট বর্ডার্স৷ ঢাকায় নিজেদের ভাড়া বাসায় সাংবাদিক দম্পতি সাগর সরওয়ার আর মেহেরুন রুনি নির্মমভাবে খুন হয়েছিলেন ২০১২ সালের ১১ই ফেব্রুয়ারি৷ হাত-পা বাঁধা ক্ষতবিক্ষত লাশ পাওয়া যায় মৃত্যুর আগের দিনও মাছরাঙ্গা টেলিভিশনে নিউজ এডিটরের দায়িত্ব পালন করে আসা সাগর সরওয়ারের৷ এটিএন বাংলার সিনিয়র রিপোর্টার মেহেরুন রুনির নিথর দেহও ছিল ক্ষতবিক্ষত, রক্তে রঞ্জিত৷ তখনকার স্বরাষ্ট্রমন্ত্রী সাহারা খাতুন বলেছিলেন, ৪৮ ঘন্টার মধ্যে অপরাধীদের গ্রেপ্তার করা হবে৷ তারপর ৪৮ ঘণ্টা অর্থাৎ দু দিন নয়, পেরিয়ে গেছে একটি বছর৷ কিন্তু সাগর-রুনি হত্যাকাণ্ডের রহস্যের জট খোলেনি, তদন্ত ঠিক পথে এগিয়েছে, প্রকৃত অপরাধী গ্রেপ্তার হয়েছে – এই স্বস্তিটুকু এতদিনেও পায়নি সাংবাদিক দম্পতির পরিবার৷ এ অবস্থাতেই খুব আলোচিত এ হত্যাকাণ্ডের আন্তর্জাতিক তদন্ত দাবি করেছে রিপোর্টার্স উইদাউট বর্ডার্স৷ সাংবাদিকদের এই আন্তর্জাতিক সংগঠন এক বিবৃতিতে বলেছে, ‘‘ ব়্যাপিড অ্যাকশন ব্যাটালিয়ন (ব়্যাব) এর দায়িত্বে দেয়া এ মামলার তদন্ত এখন থেমে আছে৷ ব়্যাবের দাবি, মামলা তদন্তে তাঁরা আন্তরিক৷ কিন্তু মানবাধিকার লঙ্ঘনের যে নজির তাঁরা রেখেছে, সে কথা  ভেবে হলেও এ মামলা তদন্তের ভার অন্য কাউকে দেয়া উচিত৷'' সাগর-রুনি হত্যাকাণ্ড তদন্ত করার দায়িত্ব আন্তর্জাতিক কোনো সংস্থাকে দেয়ার দাবি জানিয়েছে রিপোর্টার্স উইদাউট বর্ডার্স৷ প্যারিস ভিত্তিক এ সংস্থা মনে করে বিডিআর বিদ্রোহের তদন্ত যেহেতু এফবিআই বা স্কটল্যান্ড ইয়ার্ডকে দিয়ে করানোর দাবি করেছিলেন বাংলাদেশের প্রধানমন্ত্রী শেখ হাসিনা, সুতরাং সাগর-রুনির ব্যাপারে একই কথা ভাবা যেতেই পারে৷ বিবৃতিতে সাগর-রুনির ছয় বছরের সন্তান মেঘকে জেরা করায় ব়্যাবের সমালোচনা করেছে রিপোর্টার্স উইদাউট বর্ডার্স৷ তদন্ত নিয়ে অসন্তোষ সর্বস্তরেই রয়েছে৷ সোমবার বাংলাদেশের সাংবাদিকরাও এক স্মরণসভার আয়োজন করে জানিয়েছেন সে কথা৷ আগামী ১১ই মার্চ সাগর-রুনির হত্যাকারীদের গ্রেপ্তার ও বিচারের দাবিতে কর্মবিরতি পালনের ঘোষণা দিয়েছেন তাঁরা৷ এদিকে নিহত সাংবাদিক দম্পতির পরিবার জানিয়েছে, এ মামলায় এ পর্যন্ত যাঁদের গ্রেপ্তার করা হয়েছে, তাতে শুধু মূল ঘটনাকে আড়াল করার প্রয়াস রয়েছে বলেই তাঁদের বিশ্বাস৷ যত তাড়াতাড়ি সম্ভব প্রকৃত অপরাধীদের গ্রেপ্তার করে বিচারের আওতায় নেয়ার দাবিও জানিয়েছেন তাঁরা৷ এ দাবি অবশ্য গত এক বছরে বহুবারই উঠেছে, কিন্তু এখনো কোনো কাজের কাজ হয়নি৷ এসিবি/এসবি",
  "manualKeyPhrases" : [ "মেহেরুন রুনি", "হত্যাকাণ্ড", "মৃত্যুবার্ষিকী", "সাগর সরওয়ার", "সাংবাদিক দম্পতি", "আন্তর্জাতিক তদন্ত", "রিপোর্টার্স উইদাউট বর্ডার্স" ],
  "automaticKeyPhrases" : [ "" ]
}