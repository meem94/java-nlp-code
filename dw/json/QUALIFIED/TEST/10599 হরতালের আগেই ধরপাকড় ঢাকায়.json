{
  "docID" : 10599,
  "source" : "http://www.dw.com/",
  "lang" : "BN",
  "url" : "http://www.dw.com/bn/হরতালের-আগেই-ধরপাকড়-ঢাকায়/a-15148618",
  "title" : "হরতালের আগেই ধরপাকড় ঢাকায়",
  "date" : "11.06.2011",
  "writter" : "",
  "categories" : [ "বিশ্ব" ],
  "article" : "আজ থেকে ৩৬ ঘণ্টার হরতালের ডাক দিয়েছে বিরোধী দল বিএনপি৷ স্বভাবতই তাকে ঘিরে অনেক খবর আজ৷ পুঁজিবাজারে কালো টাকা বিনিয়োগের সুযোগ দাবি করা হচ্ছে৷ আজকের সংবাদপত্র শিরোনাম৷ হরতালের আগেই ৫৬ জন গ্রেপ্তার, কারাদণ্ড বিএনপি ও জামায়াতের ডাকা ৩৬ ঘণ্টা হরতালের আগের দিন রাজধানীতে গ্রেপ্তার ৫৬ জনকে বিভিন্ন মেয়াদে কারাদণ্ড দিয়েছে ভ্রাম্যমাণ আদালত৷ শনিবার সকাল থেকে বিকেলের মধ্যে রাজধানীর রমনা, তেজগাঁও, শাহবাগ, মোহাম্মদপুর, আদাবর, মিরপুর, রামপুরা, শিল্পাঞ্চল থানা এলাকায় তাদের গ্রেপ্তার করা হয়৷ সরকারি কাজে বাধা দেওয়ার অভিযোগে তাদের সাজা দেওয়া হয়৷ বিএনপির ডাকা হরতালগুলোর ক্ষেত্রে আগের দিন গ্রেপ্তারের ঘটনা ঘটলেও ভ্রাম্যমাণ আদালতের মাধ্যমে কারাদণ্ডের ঘটনা ঘটেনি৷ কেন হরতাল, হাসিনার প্রশ্ন সংবাদটি সব কাগজে আর মাধ্যমেই এসেছে৷ দৈনিক কালের কণ্ঠ যেমন বলছে, বিরোধী দল কী কারণে, কেন এই হরতাল ডেকেছে সে প্রশ্ন তুলে প্রধানমন্ত্রী শেখ হাসিনা বলেছেন, তত্ত্বাবধায়ক সরকারের অভিজ্ঞতা তো বেগম খালেদা জিয়ার রয়েছেই৷ যে তত্ত্বাবধায়ক সরকার তাঁকে জেল খাটিয়েছে, তাঁর ছেলেদের উত্তম-মধ্যম দিয়ে দেশছাড়া করেছে, তার জন্য তাঁর এত মায়াকান্না কেন? কেনই বা খালেদা জিয়া তত্ত্বাবধায়ক সরকারের ওয়ান-ইলেভেনের ভূমিকার কথা ভুলে গেলেন? প্রধানমন্ত্রী বলেন, ‘‘উচ্চ আদালতের রায়ে তত্ত্বাবধায়ক সরকারের পুরনো ফর্মুলা বাতিল হয়ে গেছে৷'' বিকল্প ফর্মুলা থাকলে বিএনপি নেতাকে সংসদে এসে সেই প্রস্তাব দেওয়ার আহ্বান জানান প্রধানমন্ত্রী৷ যুক্তি দিয়ে হরতাল মোকাবিলা করবে আওয়ামী লীগ বিএনপি-জামায়াতের ডাকা ৩৬ ঘণ্টার হরতালে আওয়ামী লীগ মাঠে নামবে না জানিয়ে সৈয়দ আশরাফুল ইসলাম বলেছেন, দলটি যুক্তি দিয়ে হরতাল মোকাবিলা করবে৷ ক্ষমতাসীন আওয়ামী লীগের সাধারণ সম্পাদক আশরাফুল ধানমন্ডিতে আওয়ামীগ লীগ কার্যালয়ে শনিবার সাংবাদিকদের বলেন, আমরা যুক্তি দিয়ে হরতাল মোকাবিলা করবো৷ হরতালের দিনগুলোতে আওয়ামী লীগ সংবাদ সম্মেলন করে জনগণের কাছে হরতালের বিরুদ্ধে তাদের যুক্তি তুলে ধরবেন বলে জানান তিনি৷ পুঁজিবাজারে কালো টাকা বিনিয়োগের সুযোগের দাবি সরকারি ট্রেজারি বন্ডের পাশাপাশি পুঁজিবাজারে তালিকাভুক্ত প্রতিষ্ঠানের বিনিয়োগের ক্ষেত্রে কালো টাকা সাদা করার সুযোগ চেয়েছে ঢাকা স্টক এক্সচেঞ্জ৷ এদিকে আগামী অর্থবছরের প্রস্তাবিত ঘাটতি বাজেটের অর্থায়নের জন্য সরকারি প্রতিষ্ঠানের শেয়ার ছেড়ে পুঁজিবাজার থেকে অর্থ সংগ্রহের জন্য সরকারকে পরামর্শ দিয়েছে চট্টগ্রাম স্টক এক্সচেঞ্জ৷ প্রস্তাবিত বাজেট নিয়ে নিজেদের মত তুলে ধরে শনিবার সংবাদ সম্মেলন করে ডিএসই ও সিএসই৷ আগামী অর্থবছরে সরকারি বন্ডে ১০ শতাংশ হারে কর দিয়ে অপ্রদর্শিত আয় বৈধ করার সুযোগ রাখার প্রস্তাব করেছেন অর্থমন্ত্রী আবুল মাল আবদুল মুহিত৷ সংকলন: সুপ্রিয় বন্দ্যোপাধ্যায় সম্পাদনা: হোসাইন আব্দুল হাই",
  "manualKeyPhrases" : [ "ঢাকা", "গ্রেপ্তার", "বিএনপি", "আওয়ামী লীগ", "হরতাল" ],
  "automaticKeyPhrases" : [ "" ]
}