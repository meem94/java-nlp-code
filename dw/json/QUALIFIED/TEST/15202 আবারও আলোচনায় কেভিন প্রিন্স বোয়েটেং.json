{
  "docID" : 15202,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবারও-আলোচনায়-কেভিন-প্রিন্স-বোয়েটেং/a-16501463",
  "title" : "আবারও আলোচনায় কেভিন প্রিন্স বোয়েটেং",
  "date" : "06.01.2013",
  "writter" : "",
  "categories" : [ "খেলাধুলা" ],
  "article" : "কেভিন প্রিন্স বোয়েটেং’এর কথা মনে আছে আপনাদের? যার ফাউলের কারণে জার্মানির সাবেক অধিনায়ক মিশায়েল বালাক ২০১০ সালের বিশ্বকাপ ফুটবল খেলতে পারেন নি৷ তারপর তো আর বালাকের ফেরাই হয়নি জাতীয় দলে৷ সেই বোয়েটেং আবারও আলোচনায় এসেছেন৷ এবার তিনি বর্ণবাদী মন্তব্যের শিকার হওয়ায় এর প্রতিবাদে মাঠ থেকে বেরিয়ে এসেছেন৷ ঘটনাটা বৃহস্পতিবারের৷ বোয়েটেং এর বর্তমান দল ইটালির এসি মিলানের হয়ে তিনি একটি প্রদর্শনী ম্যাচ খেলতে নেমেছিলেন প্রো পার্সিয়া নামের একটি ক্লাবের বিপক্ষে৷ খেলাটা হচ্ছিল প্রো পার্সিয়ার মাঠে৷ সেখানে ম্যাচ শুরু হওয়ার পর থেকেই পার্সিয়ার সমর্থকরা বোয়েটেংকে লক্ষ্য করে ‘বানর' বিষয়ক বর্ণবাদী মন্তব্য করা শুরু করে৷ বিষয়টি নিয়ে বোয়েটেং রেফারির কাছে তিনবার প্রতিবাদ জানান৷ কিন্তু তারপরও মন্তব্য থেমে থাকেনি৷ তাই ২৬ মিনিটের মাথায় বোয়েটেং জার্সি খুলে ফেলে খেলা বন্ধ করে দেন৷ তাঁর সঙ্গে যোগ দেন মিলানের অন্যান্য খেলোয়াড়রাও৷ এসি মিলানের প্রেসিডেন্ট সিলভিও বার্লুসকোনি আর ইটালির জাতীয় দলের কোচ সিজার প্রাণদেল্লি মিলান দলের এই সিদ্ধান্তের প্রশংসা করেছেন৷ বার্লুসকোনি এও বলেছেন ভবিষ্যতেও যদি খেলোয়াড়রা বর্ণবাদী মন্তব্যের শিকার হন তাহলে তখনো মিলানের খেলোয়াড়রা এভাবে তার প্রতিবাদ জানাবে৷ পরে এক সাক্ষাৎকারে বোয়েটেং জানিয়েছেন, ভবিষ্যতে যদি আবারও এ ধরনের ঘটনা ঘটে তাহলেও তিনি একইভাবে খেলা থেকে বেরিয়ে আসবেন৷ সেটা যত গুরুত্বপূর্ণ ম্যাচই হোক৷ হতে পারে সেটা চ্যাম্পিয়নস লিগ বা সিরি এ'র কোনো ম্যাচও৷ ২৫ বছর বয়সি বোয়েটেং বলেন, ২০১৩ সালে এসেও বর্ণবাদের শিকার হওয়াটা অবিশ্বাস্য একটা ব্যাপার৷ উল্লেখ্য, কেভিন প্রিন্স বোয়েটেং এর জন্ম জার্মানিতে৷ তাঁর বাবা ১৯৮১ সালে ঘানা থেকে জার্মানিতে পড়তে এসে এক জার্মান নাগরিককে বিয়ে করেছিলেন৷ জার্মানির বয়স ভিত্তিক বিভিন্ন জাতীয় দলে খেলেছেন বোয়েটেং৷ তবে ২০১০ সালের বিশ্বকাপের আগ পর্যন্ত জার্মান জাতীয় দলে খেলার সুযোগ না পাওয়ায় তিনি ঘানার জাতীয় দলে যোগ দেন এবং বিশ্বকাপ খেলেন৷ ঐ বিশ্বকাপে ঘানার বিপক্ষে জার্মানির খেলায় জার্মানির পক্ষে খেলতে নেমেছিলেন কেভিন বোয়েটেং এর ভাই জেরোম বোয়েটেং৷ তবে মিশায়েল বালাককে ফাউল করার ঘটনা নিয়ে দুই ভাইয়ের মধ্যে সেসময় সম্পর্কের অবনতি হয়েছিল৷ জেডএইচ / এআই (ডিপিএ, এএফপি)",
  "manualKeyPhrases" : [ "কেভিন প্রিন্স বোয়েটেং", "বর্ণবাদী মন্তব্য", "শিকার", "বালাক", "ফুটবল", "বিশ্বকাপ" ],
  "automaticKeyPhrases" : [ "" ]
}