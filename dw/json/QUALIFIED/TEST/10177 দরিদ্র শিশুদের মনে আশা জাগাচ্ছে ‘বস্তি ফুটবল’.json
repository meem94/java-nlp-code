{
  "docID" : 10177,
  "source" : "http://www.dw.com/",
  "lang" : "BN",
  "url" : "http://www.dw.com/bn/দরিদ্র-শিশুদের-মনে-আশা-জাগাচ্ছে-বস্তি-ফুটবল/a-16255856",
  "title" : "দরিদ্র শিশুদের মনে আশা জাগাচ্ছে ‘বস্তি ফুটবল’",
  "date" : "23.09.2012",
  "writter" : "",
  "categories" : [ "খেলাধুলা" ],
  "article" : "ভারতের একটি অলাভজনক সংস্থা বস্তির শিশুদের মনে আশা জাগাচ্ছে৷ ফুটবলের তাৎপর্য সম্পর্কে বস্তির শিশুদেরকে জ্ঞান দিচ্ছে সংস্থাটি৷ ২০০১ সাল থেকে অসংখ্য শিশুকে এভাবে দারিদ্রের যন্ত্রণা থেকে দূরে রেখেছে তারা৷ দরিদ্র শিশুদের কি বড়লোকদের মতো খেলাধুলা করার কিংবা জীবনকে উপভোগ করার অধিকার আছে? ঠিক এই প্রশ্নটিই ঘুরে বেড়াচ্ছিল অধ্যাপক বিজয় বার্সের মনে৷ নাগপুর বিশ্ববিদ্যালয়ের খেলাধুলা প্রশিক্ষক তিনি৷ ২০০১ সালের এক বৃষ্টিস্নাত দুপুরে তিনি খেয়াল করলেন, একদল বস্তির শিশু কাদার মধ্যে ফুটবল খেলছে৷ তবে বলের জায়গায় তারা ব্যবহার করছে একটি বাক্স, কেননা সত্যিকারের বল কেনার সামর্থ্য এই শিশুদের নেই৷ এই দৃশ্য দেখার পর বিজয় বস্তির শিশুদের জন্য ব্যতিক্রমী কিছু করা চিন্তা করেন৷ ফুটবলের প্রতি ছোট্ট শিশুদের এই ভালোবাসা তাঁকে আকৃষ্ট করে৷ তিনি ভেবে দেখেন, এই শিশুদেরকে কাদা থেকে উঠে আসার একটি সুযোগ দিলে কেমন হয়? এই কাজটি করতে বস্তির শিশুদের জন্য একটি ফুটবল ক্লাব তৈরির পরিকল্পনা গ্রহণ করেন তিনি৷ আর সেদিনই তিনি ষোলোটি বস্তি ঘুরে দেখেন৷ বস্তির শিশুদেরকে একসঙ্গে টিম হিসেবে খেলার আমন্ত্রণ জানান এই অধ্যাপক৷ এভাবেই ‘স্লাম সকার' নামক সংস্থাটির জন্ম হয়৷ এই অলাভজনক সংস্থাটি নাগপুর কেন্দ্রিক৷ এদের লক্ষ্য হচ্ছে, বস্তিবাসী এবং গৃহহীনদেরকে ফুটবলের মাধ্যমে সংযুক্ত করা এবং তাদের জন্য অপেক্ষাকৃত ভালো জীবন নিশ্চিত করা৷ ‘স্লাম সকার' দলে আট বছরের শিশু থেকে শুরু করে বড়রাও যোগ দিতে পারে৷ সংস্থাটির প্রধান এবং সেটির প্রতিষ্ঠাতার ছেলে অভিজিত বার্সে এই বিষয়ে বলেন, ‘‘আমরা ফুটবলের ভাষা দিয়ে শুরু করি৷ এরপর তাদেরকে টিম স্পিরিট, সত্যবাদিতা এবং সহখেলোয়াড়দের সঙ্গে বোঝাপড়ার বিষয়াদি গুরুত্ব সহকারে শেখানো হয়৷'' দলের খেলোয়াড়দের মানবৃদ্ধির জন্য নিয়মিত অনুশীলনের আয়োজন করে স্লাম সকার৷ সংস্থার বিভিন্ন দল নিয়মিত জাতীয় এবং আন্তর্জাতিক প্রতিযোগিতায়ও অংশ নিচ্ছে৷ অক্টোবরে মেক্সিকোতে অনুষ্ঠিতব্য ‘হোমলেস ওয়ার্ল্ড কাপ ২০১২'য় ভারতকে প্রতিনিধিত্ব করবে ‘স্লাম সকার'৷ বার্সে শুরুতে ভেবেছিলেন, বস্তির শিশুদেরকে প্রশিক্ষণ এবং তাদেরকে একটু ভালো জীবন প্রদানের কাজটি কঠিন হবে না৷ কিন্তু বাস্তবতা ভিন্ন৷ এই কাজ করতে গিয়ে অনেক বার বস্তির নেতাদের বাধার মুখে পড়েছেন তারা৷ কখনো কখনো অর্থ সংগ্রহ করতে গিয়েও বিব্রতকর পরিস্থিতির মধ্যে পড়তে হয়েছে তাদেরকে৷ তিনি বলেন, ‘‘অনেকে আমাদের জিজ্ঞাসা করেন, বস্তির শিশুদের আন্তর্জাতিক পর্যায়ে খেলার কি দরকার? দুর্ভাগ্যজনক হলেও সত্য, আমরা ভারতে খেলাধুলাকে বড় ইভেন্ট হিসেবে খুব কমই বিবেচনা করি৷ অনেকে আবার ভাবেন, গরিবের জন্য খেলাধুলা হচ্ছে নিছক সময়ের অপচয়৷'' প্রতিবেদন: দেবারতি মুখার্জি / এআই সম্পাদনা: জাহিদুল হক",
  "manualKeyPhrases" : [ "অধ্যাপক", "আশা", "শিশু", "বার্সে", "খেলাধুলা", "দরিদ্র", "বিজয়", "নাগপুর", "যন্ত্রণা" ],
  "automaticKeyPhrases" : [ "" ]
}