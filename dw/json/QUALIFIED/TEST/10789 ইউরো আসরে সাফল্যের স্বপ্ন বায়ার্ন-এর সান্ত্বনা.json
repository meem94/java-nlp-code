{
  "docID" : 10789,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরো-আসরে-সাফল্যের-স্বপ্ন-বায়ার্ন-এর-সান্ত্বনা/a-15965141",
  "title" : "ইউরো আসরে সাফল্যের স্বপ্ন বায়ার্ন-এর সান্ত্বনা",
  "date" : "21.05.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়ন্স লিগের অভাবনীয় ফলাফলের পর ফুটবল প্রেমীদের দৃষ্টি এখন বায়ার্ন মিউনিখ এবং চেলসির শিবিরের প্রতিক্রিয়ার দিকে৷ আনন্দের বন্যায় ভাসছে চেলসি৷ আর বায়ার্ন তারকাদের লক্ষ্য ইউরো ফুটবলে শিরোপা৷ ইউক্রেনের অভিজ্ঞ ফুটবল তারকা আনাটোলি টিমোশুক বর্তমানে জার্মান ক্লাব বায়ার্ন মিউনিখ দলের অন্যতম সদস্য৷ শনিবারের চ্যাম্পিয়ন্স লিগের ফাইনালে বিপর্যয়ের পর অনেক বেশি চাপের মুখে এই বায়ার্ন যোদ্ধা৷ তবে সেই চাপ কিছুটা হাল্কা করেছেন ইউরো কাপের স্বপ্ন দেখে৷ আর মাত্র ১৮ দিন পরই টিমোশুকের নিজের দেশ ইউক্রেন এবং পোল্যান্ডে বসছে ইউরো ২০১২ ফুটবল আসর৷ তাই চেলসির কাছে শেষ মুহূর্তে হেরে টিমোশুকের সান্ত্বনা, ‘‘নিজেদের মাঠে অনুষ্ঠিতব্য ইউরোপিয়ান চ্যাম্পিয়নশিপ আসরে শ্রেষ্ঠ ফলাফল তথা বিজয়ের জন্য আমাদের এখন উদ্দীপ্ত হতে হবে৷ আর আমাদের সেই ফল পেতে গোটা আসরেই সবচেয়ে সেরা দক্ষতার পরিচয় দিতে হবে৷'' ইউক্রেনের পশ্চিমাঞ্চলের শহর লুটস্ক-এ জন্মগ্রহণকারী টিমোশুক ক্লাব পর্যায়ের খেলায় প্রচুর সাফল্য পেয়েছেন৷ ইউক্রেনের ক্লাব শাখটার ডোনেটস্ক এর অধিনায়ক হিসেবে দায়িত্ব পালন করেছেন৷ ১৯৯৭ থেকে ২০০৭ সাল পর্যন্ত তিনি সেই ক্লাবেই খেলেন৷ এরপরেই দুই কোটি ডলারের বিনিময়ে রাশিয়ার জনপ্রিয় ক্লাব জেনিট সেন্ট পিটার্সবার্গ এ যোগ দেন তিনি৷ প্রথম বছরেই ক্লাবকে রাশিয়ান ফুটবল আসরের সেরা পদক জিতে দেন৷ এছাড়া একই ক্লাবের অধিনায়কও ছিলেন তিনি৷ ২০০৮ সালে তিনি জেনিট ক্লাবকে ইউরো আসরের শিরোপা এনে দেন৷ এরপরই বায়ার্ন মিউনিখের সাথে তিন বছরের চুক্তিতে আবদ্ধ হন টিমোশুক৷ তবে সম্প্রতি জার্মানির ২২ বারের সেরা বায়ার্ন মিউনিখের সাথে আরো এক বছরের চুক্তি বাড়িয়েছেন ৩৩ বছর বয়সি এই মধ্যমাঠের খেলোয়াড়৷ যাহোক, সবচেয়ে অভিজ্ঞ খেলোয়াড় হিসেবে বায়ার্নকে ইউরো কাপ এনে দেওয়ার ক্ষেত্রে বাড়তি দায়িত্ব বোধ করছেন টিমোশুক৷ তাই তিনি বলেন যে, তিনি তরুণ সহকর্মীদের এক্ষেত্রে আরো উৎসাহ দিতে চান৷ এব্যাপারে তিনি ইতিমধ্যে তরুণ সহকর্মীদের সাথে কথাও বলেছেন বলে উল্লেখ করেন৷ তাঁর ভাষায়, ‘‘ইউরো আসরে নিজের দেশের প্রতিনিধিত্ব করা একটি বড় বিষয়৷ তাই তাদের জন্য ইউরো আসর কৃতিত্বের স্বাক্ষর রাখার একটি বড় সুযোগ৷'' ফলে এখন ইউরো আসরের দিকেই দৃষ্টি নিবদ্ধ জার্মান যোদ্ধা বায়ার্ন তারকাদের৷ প্রতিবেদন: হোসাইন আব্দুল হাই সম্পাদনা: সঞ্জীব বর্মন",
  "manualKeyPhrases" : [ "বায়ার্ন", "সাফল্য", "ইউরো", "সান্ত্বনা", "আসর", "স্বপ্ন" ],
  "automaticKeyPhrases" : [ "" ]
}