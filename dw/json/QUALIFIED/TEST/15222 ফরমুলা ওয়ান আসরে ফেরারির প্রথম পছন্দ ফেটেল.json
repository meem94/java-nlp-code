{
  "docID" : 15222,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফরমুলা-ওয়ান-আসরে-ফেরারির-প্রথম-পছন্দ-ফেটেল/a-16475060",
  "title" : "ফরমুলা ওয়ান আসরে ফেরারির প্রথম পছন্দ ফেটেল",
  "date" : "22.12.2012",
  "writter" : "",
  "categories" : [ "খেলাধুলা" ],
  "article" : "গাড়িদৌড়ের প্রতিযোগিতায় তিনবার বিশ্ব সেরা হয়ে ফেরারি প্রধানেরও নজরে পড়েছেন জনপ্রিয় জার্মান তারকা চালক সেবাস্টিয়ান ফেটেল৷ ফেরারির প্রধান লুকা ডি মন্তেসেমোলো বিষয়টি খোলাখুলি বলে ফেললেন৷ বড়দিনের উৎসবের ছুটিতে যাওয়ার আগে ফেরারির মারানেলো কারখানা পরিদর্শনে গিয়ে বাণিজ্যিক প্রতিষ্ঠানটির প্রধান মন্তেসেমোলো স্পষ্ট করেই জানিয়ে দিলেন ফেটেলের প্রতি তাদের আগ্রহের কথা৷ জার্মান গণমাধ্যমকে দেওয়া সাক্ষাৎকারে তিনি বলেন, ‘‘হাওয়াই'তে বান্ধবীর সাথে অবসর কাটানোর জন্য হোক বা যে কোন কারণেই হোক ফেরনান্দো আলোনসো যদি আমাদের একদিন ছেড়ে যান, সেক্ষেত্রে আমি ফেটেলকেই চাই৷ সেবাস্টিয়ানই হলো ভবিষ্যতের জন্য ফেরারির সম্ভাব্য চালক৷'' উল্লেখ্য, ২০১৪ সালের জন্য ফেটেল ফেরারির চালক হতে পারে এমন গুঞ্জন বেশ আগে থেকেই শোনা যাচ্ছিল৷ তবে বরাবরই এই গুঞ্জন এড়িয়ে যাওয়ার চেষ্টা করেছেন ফেটেল এবং তাঁর রেড বুল দল৷ ২৫ বছর বয়সি ফেটেলের তৃতীয় ও বর্তমান দল রেড বুল৷ ফরমুলা ওয়ান এর আসরে ফেটেল অভিষেক ঘটান বিএমডাব্লিউ - জাউবার দিয়ে৷ এরপর টোরো রোসো গাড়ি নিয়ে প্রতিযোগিতায় নেমেছিলেন ফেটেল৷ পরে একই প্রতিষ্ঠানের সহযোগী সংস্থা রেড বুলের দলে যোগ দেন তিনি৷ অন্যদিকে, ৩১ বছর বয়সি দুই বারের বিশ্ব সেরা আলোনসো ফেরারির সাথে চুক্তিবদ্ধ রয়েছেন অন্তত ২০১৬ সালের শেষ পর্যন্ত৷ ফরমুলা ওয়ান আসরে তাঁর পদচারণা শুরু মিনারডি গাড়ি নিয়ে৷ তবে ২০০৭ সালে তিনি ম্যাকলারেন গাড়িতে লুইস হ্যামিল্টনের সঙ্গী হন৷ অবশ্য দুই বারই বিশ্বসেরা হয়েছেন রেনোঁ গাড়ি চালিয়ে৷ ফেটেলের প্রতি আগ্রহ দেখালেও ফেরারি প্রধানের দৃষ্টিতে আলোনসোও কম কিছু নন৷ এ বছর ফেটেলের সাথে পাল্লা দিয়ে রানার্স-আপ হওয়া আলোনসো সম্পর্কে ভূয়সি প্রশংসা করে মন্তেসেমোলো বলেছেন, ‘‘আমি আলোনসোকে নিয়েও খুব খুশি৷ তিনি একজন চালকের চেয়ে বেশি কিছু৷ দলীয় কাজের চেতনায় তিনি খুবই পারদর্শী৷'' তবুও আলোনসোর অনুপস্থিতিতে ফেটেলই যে ফেরারির হাল ধরতে যাচ্ছেন তা অন্তত মন্তেসেমোলোর কথায় বেশ স্পষ্ট হয়ে গেছে৷ এএইচ / আরআই (রয়টার্স)",
  "manualKeyPhrases" : [ "আলোনসো", "ফেরারি", "ওয়ান", "ফেটেল", "জার্মান" ],
  "automaticKeyPhrases" : [ "" ]
}