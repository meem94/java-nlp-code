{
  "docID" : 11215,
  "source" : "http://www.dw.com/",
  "lang" : "BN",
  "url" : "http://www.dw.com/bn/কলকাতায়-কাকলির-উত্তরের-সুর/a-16397958",
  "title" : "কলকাতায় কাকলির ‘উত্তরের সুর’",
  "date" : "22.11.2012",
  "writter" : "শীর্ষ বন্দোপাধ্যায়, কলকাতা",
  "categories" : [ "নারী দেশে দেশে" ],
  "article" : "প্রায় ভুলতে বসা ভাওয়াইয়া গান নিয়ে ছবি তৈরি করেছেন বাংলাদেশের চলচ্চিত্রকার শাহনওয়াজ কাকলি৷ সদ্য শেষ হওয়া কলকাতা আন্তর্জাতিক চলচ্চিত্র উৎসবে সাড়া ফেলল সেই ছবি, উত্তরের সুর৷ মাত্র ১০ দিনেই কলকাতায় অনেক নতুন বন্ধু করে ফেলেছেন তিনি৷ বাংলাদেশের নবীনা চলচ্চিত্রকার শাহনওয়াজ কাকলি৷ আর তাঁর ছবি উত্তরের সুর এতটাই সাড়া ফেলেছে যে, একবার দেখানোর পর উৎসাহীদের আবদারে দ্বিতীয়বার দেখানো হয়েছে ছবিটি৷ কাকলি নিজেই বলেন, বাঙালি চলচ্চিত্রকারদের মধ্যে তাঁর প্রথম প্রেরণা ঋত্বিক ঘটক৷ কোমল গান্ধার, তিতাস একটি নদীর নাম, বা মেঘে ঢাকা তারা বার বার দেখেন কাকলি৷ তবে নিজের ছবির বিষয় হিসেবে তিনি বেছে নিয়েছিলেন ভাওয়াইয়া গানের এক শিল্পীর জীবন৷ কাকলি বলছিলেন, ‘‘আগে ভাওয়াইয়া গানের চর্চা হত দিনের বেলা ক্ষেতে কাজ শেষ করে, বাড়ি ফিরে খাওয়া দাওয়া শেষ করে, অবসর সময়ে৷ ফসল তোলার সময় গান বাঁধা হতো, সুন্দর বৃষ্টি পড়লে গান বানানো হতো, শীতের সময়, অঘ্রাণ মাসে....এখন যেমন মরশুমি গান, কেবল ফসল কাটার সময়, তখন তো তেমন ছিল না৷'' কিন্তু নাগরিক সমাজে প্রায় ভুলতে বসা ভাওয়াইয়া গান কী করে হয়ে উঠল তাঁর ছবির বিষয়৷ উত্তর দিতে গিয়ে কাকলি ফিরে গেলেন তাঁর ছোটবেলায়৷ জানালেন, তিনি শহরের মানুষ৷ একেবারে ভরা শহরে বড় হয়েছেন৷ এমনকি সাঁতার কাটতেও পারেন না৷ কিন্তু ছোটবেলায় মামার সঙ্গে চুরি করে গ্রাম দেখতে যেতেন৷ ছোটমামার মোটর সাইকেলের পিছনে চড়ে৷ তখন গ্রামে গিয়ে দেখতেন, শুনতেন, কত দূর দূর থেকে ভেসে আসছে ভাওয়াইয়া গানের সুর৷ ওই সুর তাঁকে ভাবিয়েছে সেই ছোট থেকেই৷ আজও ঢাকা শহরে বসে কাকলি ভাওয়াইয়া সুরের মধ্যে গ্রামজীবনের গন্ধ পান, ফসলের গন্ধ পান৷ তার থেকেই কাকলির মনে হয়েছিল, ভাওয়াইয়া গান নিয়ে তাঁর কিছু করা উচিত৷ অডিও শুনুন 04:00 অনুষ্ঠানটি শুনতে ক্লিক করুন এখানে আর ঋত্বিক ঘটক কীভাবে প্রভাব ফেলতে শুরু করলেন জীবনে? কবে থেকে? সেও সেই শৈশবেই, জানালেন কাকলি৷ ছোট থাকতে ঈদের দিন বা পয়লা বৈশাখের দিন ছবি আঁকার অভ্যাস ছিল কাকলির৷ আর ছিল টিভিতে সিনেমা দেখার অভ্যাস৷ অন্য ধারার ছবি, যেগুলোকে বলা হয় আর্ট ফিল্ম, ছোট থেকেই সেগুলো কাকলিকে টানত৷ ফলে বড় হওয়ার পর চলচ্চিত্রের মোহে আবিষ্ট হতে বেশি সময় লাগেনি৷ ঢাকায় যখন চলচ্চিত্র উৎসব হতো, হস্টেল থেকে বিশেষ অনুমতি নিয়ে সারা দিন ছবি দেখে যেতেন ক্লান্তিহীন৷ সেই ছবি দেখতে দেখতেই ছবি করতে শেখার শুরু৷ তা হলে কী হবেন ঠিক করেছেন? চিত্রকর, না চলচ্চিত্রকার? হাসলেন কাকলি৷ কলকাতা চলচ্চিত্র উৎসবে পাওয়া প্রশংসা, ভালোবাসা তাঁকে চলচ্চিত্রের আঙিনা ছেড়ে বেশিদূর যে যেতে দেবে না, সেটা তিনি এখনই বুঝছেন৷ তবে পাশাপাশি ছবি আঁকাও অবশ্যই থাকবে, প্রথম প্রেমের মতো৷",
  "manualKeyPhrases" : [ "কলকাতা", "তিতাস একটি নদীর নাম", "ভাওয়াইয়া", "কোমল গান্ধার", "ঋত্বিক ঘটক", "মেঘে ঢাকা তারা", "উত্তরের সুর" ],
  "automaticKeyPhrases" : [ "" ]
}