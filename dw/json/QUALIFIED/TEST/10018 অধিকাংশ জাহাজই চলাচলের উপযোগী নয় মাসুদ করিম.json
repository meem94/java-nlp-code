{
  "docID" : 10018,
  "source" : "http://www.dw.com/",
  "lang" : "BN",
  "url" : "http://www.dw.com/bn/অধিকাংশ-জাহাজই-চলাচলের-উপযোগী-নয়-মাসুদ-করিম/a-15924976",
  "title" : "অধিকাংশ জাহাজই চলাচলের উপযোগী নয়: মাসুদ করিম",
  "date" : "04.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশের অভ্যন্তরীণ নৌপথে চলাচলকারী লঞ্চ বা জাহাজের অধিকাংশই ত্রুটিপূর্ণ৷ সেগুলি না দেখেই চলাচলের অনুমতি দেয়া হয়৷ অধিকাংশ নৌযানের নকশার সঙ্গে বাস্তবের মিল নেই, চালকরাও অদক্ষ৷ একারণেই প্রতি বছর নৌ দুর্ঘটনায় শত শত যাত্রীর প্রাণহানি ঘটে৷ গত ১২ই মার্চ রাতে মুন্সিগঞ্জের মেঘনা নদীতে শরিয়তপুর-১ নামের একটি যাত্রীবাহী লঞ্চ ডুবে গিয়ে ১৪৭ জন যাত্রী নিহত হন৷ ওই ঘটনায় তদন্ত কমিটির রিপোর্টে বলা হয়েছে, সিটি-১ নামের আরেকটি পণ্যবোঝাই জাহাজ ধাক্কা দেয়ায় লঞ্চটি ডুবে গিয়েছিল৷ নৌ পরিবহনমন্ত্রী শাহজাহান খান জানিয়েছেন, তদন্ত রিপোর্টের ভিত্তিতে লঞ্চ এবং জাহাজের বিরুদ্ধে ব্যবস্থা নেয়া হয়েছে৷ গ্রেফতার করা হয়েছে মালিক এবং কর্মচারীদের৷ কিন্তু বুয়েটের নেভাল আর্কিটেকচার বিভাগের অধ্যাপক ড. মাসুদ করিম ডয়চে ভেলেকে বলেছেন, অভ্যন্তরীণ নৌপথের অধিকাংশ জাহাজই চলাচলের উপযোগী নয়৷ তাদের নকশা আর বাস্তবের সঙ্গে মিল নেই৷ নৌ পরিবহণ মন্ত্রনালয় বাস্তবে জাহাজ বা লঞ্চ না দেখেই চলাচলের অনুমতি দেয়৷ তিনি বলেন, এই জাহাজগুলোর ভারসাম্য রাখার ক্ষমতা নেই বললেই চলে৷ তাই কোন প্রাকৃতিক দুর্যোগ বা কোন কারণে ধাক্কা লাগলে লঞ্চ ডুবে যায়৷ আর এই লঞ্চের চালকরাও দক্ষ নয়৷ এগুলো চালায় হেলপার বা সুকানীরা , মাষ্টাররা চালায় না৷ ফলে দুর্ঘটনা আরো ত্বরান্বিত হয়৷ নেই কোন মনিটরিং ব্যবস্থা৷ এই নৌযান বিশেষজ্ঞ জানান, লঞ্চের রুট পারমিট বা লাইসেন্স দেয়ার ক্ষেত্রে যদি সঠিক নিয়ম মানা হয়, তাহলে নৌ দুর্ঘটনা কমে আসবে৷ বাড়াতে হবে মনিটরিং৷ প্রতিবেদন: হারুন উর রশীদ স্বপন, ঢাকা সম্পাদনা: সঞ্জীব বর্মন",
  "manualKeyPhrases" : [ "নয়", "উপযোগী", "মাসুদ", "জাহাজ", "অধিকাংশ", "করিম" ],
  "automaticKeyPhrases" : [ "" ]
}