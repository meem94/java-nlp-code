{
  "docID" : 15087,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়নস-লিগে-ডর্টমুন্ড-শালকের-শুভ-সূচনা/a-16250137",
  "title" : "চ্যাম্পিয়নস লিগে ডর্টমুন্ড, শালকের শুভ সূচনা",
  "date" : "19.09.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়নস লিগের গ্রুপ পর্যায়ের খেলা শুরু হয়েছে মঙ্গলবার রাত থেকে৷ শুরুর রাতেই জয় পেয়েছে জার্মানির বোরুসিয়া ডর্টমুন্ড এবং শালকে৷ তবে ডর্টমুন্ডের জন্য খেলাটি মোটেই সহজ ছিল না৷ শালকের সঙ্গে প্রথম ত্রিশ মিনিট ‘সমানে সমান' লড়াই করেছে অলিম্পিয়াকোস পিরেয়ৌস৷ খেলার ৩৭ মিনিটের মাথায় প্রতিপক্ষের গোলরক্ষকের হাত থেকে বল ছিনিয়ে নিয়ে তা জালে জড়ান শালকের কারিয়াকোস পাপাডোপুলস৷ রেফারি এটিকে শুরুতে গোল হিসেবে গণ্য করলেও, গোল-লাইন কর্মকর্তারা সেটিকে ফাউল হিসেবে ঘোষণা দেয়৷ ফলে গোলটি পায়নি জার্মান দল৷ তারপর অবশ্য খুব বেশি অপেক্ষা করতে হয়নি শালকে ভক্তদের৷ এই ঘটনার মাত্র চার মিনিট পর কর্নার থেকে প্রাপ্ত বল সহজেই প্রতিপক্ষের গোলে জড়ান শালকের বেনেডিক্ট হুভেডস৷ স্বাগতিক পিরাস অবশ্য পরবর্তীতে খেলায় সমতা ফিরিয়ে আনে৷ ৫৮ মিনেটের মাথায় সেদলের জামেল আবডুন চমৎকার শটে গোল করেন৷ অবশ্য টিভি রিপ্লেতে দেখা যায়, পরপর দু'বার অফসাইডে চলে গিয়েছিলেন তিনি৷ কিন্তু রেফারিরা সেটি লক্ষ্য করেননি৷ পরবর্তীতে মেজেরি গোল করে শালককে এগিয়ে নিয়ে যান৷ এছাড়া শালকে একটি পেনাল্টি শটের সুযোগ পেলেও তা কাজে লাগাতে পারেনি৷ অন্যদিকে, ডাচ দল আয়াক্স আম্সটারডামকে হারাতে বেগ পেতে হয়েছে বুন্ডেসলিগা চ্যাম্পিয়ন ডর্টমুন্ডকে৷ খেলার প্রথমার্ধে উভয় দলই গোলের কয়েকটি ভালো সম্ভাবনা তৈরি করে৷ প্রথমার্ধে আয়াক্সের আক্রমণের কাছে একাধিকবার পরাস্ত হন স্বাগতিকদের গোল রক্ষক রোমান ভাইডেনফেলার৷ কিন্তু তারপরও প্রতিপক্ষের গোলে বল জড়াতে পারেনি আয়াক্সের খেলোয়াড়রা৷ দ্বিতীয়ার্ধে অবশ্য ডর্টমুন্ডই গোলের সম্ভাবনা তৈরি করেছিল বেশি৷ কিন্তু সেগুলো তেমন একটা কাজে লাগাতে পারেনি সেদলের আক্রমণভাগ৷ এমনকি একটি পেনাল্টি শটের সুযোগ থেকেও গোল করতে পারেনি সেদল৷ মাৎস হুমেলস এই সুযোগটি হারান৷ খেলার ৮৭ মিনিটে ডর্টমুন্ডের পোলিশ স্ট্রাইকার লেভানড্ভস্কি দলের পক্ষে জয়সূচক গোলটি করেন৷ উল্লেখ্য, চলতি চ্যাম্পিয়নস লিগে কঠিন গ্রুপে রয়েছে ডর্টমুন্ড৷ বুন্ডেসলিগা চ্যাম্পিয়নদের সঙ্গে একই গ্রুপে রয়েছে রেয়াল মাদ্রিদ এবং ম্যানচেস্টার সিটি৷ ফলে ‘আঞ্চলিক নই' এই তকমা অর্জনটা সহজ হবে না ডর্টমুন্ডের পক্ষে৷ প্রতিবেদন: ম্যাট জুভেলা/এআই সম্পাদনা: জাহিদুল হক",
  "manualKeyPhrases" : [ "চ্যাম্পিয়নস", "শালকে", "ডর্টমুন্ড", "সুযোগ", "স্ট্রাইকার" ],
  "automaticKeyPhrases" : [ "" ]
}