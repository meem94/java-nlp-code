{
  "docID" : 15448,
  "source" : "http://www.dw.com/",
  "lang" : "BN",
  "url" : "http://www.dw.com/bn/পদার্থবিদ্যায়-নোবেল-জয়-করলেন-তিন-বিজ্ঞানী/a-15435828",
  "title" : "পদার্থবিদ্যায় নোবেল জয় করলেন তিন বিজ্ঞানী",
  "date" : "04.10.2011",
  "writter" : "",
  "categories" : [ "বিজ্ঞান পরিবেশ" ],
  "article" : "২০১১ সালে পদার্থবিদ্যায় যৌথভাবে নোবেল পুরস্কার জয় করেছেন দুই মার্কিন এবং এক অস্ট্রেলীয় বিজ্ঞানী৷ মহাবিশ্বের সম্প্রসারণ নিয়ে গবেষণায় নোবেল জয় করেন তাঁরা৷ সল পার্লমাটার এবং অ্যাডাম রিস মার্কিন বিজ্ঞানী৷ সঙ্গে একমাত্র অস্ট্রেলিয়ান ব্রায়ান স্মিট৷ এই তিন বিজ্ঞানী এবছর পদার্থবিদ্যায় নোবেল জয় করেছেন৷ তাঁরা ‘‘টাইপ ওয়ানএ সুপারনোভা'' বিষয়টি নিয়ে গবেষণা করেছেন৷ তাঁদের গবেষণায় প্রতীয়মান হয় যে, এই মহাবিশ্বের পরিধি শুধু বাড়ছেই না, এর  গতিও নির্মমভাবে দ্রুততর হচ্ছে৷  ইউনিভার্সিটি অব ক্যালিফোর্নিয়ার প্রফেসর সল পার্লমাটারকে নোবেল জয় থেকে প্রাপ্ত অর্থের অর্ধেক প্রদান করা হবে৷ বাকি অর্থ পাবেন অস্ট্রেলিয়ার ন্যাশনাল ইউনিভার্সিটির প্রেফেসর ব্রায়ান স্মিট এবং জন হপকিন্স ইউনিভার্সিটির স্পেস টেলিস্কোপ সাইন্স ইন্সটিটিউটের প্রফেসর অ্যাডাম রিস৷ এই পুরস্কারের অর্থমূল্য দশ মিলিয়ন সুইডিশ ক্রোন বা ১.০৮ মিলিয়ন ইউরো৷ নোবেল জয়ের পর বার্তাসংস্থা এএফপি'কে প্রফেসর স্মিট জানান, ‘‘এটা আমার জন্য এক বড় চমক ছিল৷'' মার্কিন বংশোদ্ভূত এই অস্ট্রেলিয়ান বিজ্ঞানী বর্তমানে ক্যানবেরায় অবস্থান করছেন৷ টেলিফোনে তিনি বলেন, ‘‘সত্যি কথা বলতে কি, পুরস্কারের পুরো বিষয়টি নিয়ে আমি সন্দিগ্ধচিত্তে ছিলাম৷ তাই, আমি যখন নোবেল জয়ের ফোন পাই, সেটা আমার জন্য বড় চমক ছিল৷'' প্রফেসর পার্লমাটার ১৯৮৮ সালে শুরু হওয়া ‘সুপারনোভা কসমোলজি' প্রকল্পের নেতৃত্ব দেন৷ প্রফেসর স্মিট এবং প্রফেসর রিস ১৯৯৪ সালে একই ধরনের প্রকল্পে কাজ শুরু করেন৷ সেই প্রকল্পের নাম অবশ্য ‘হাই-জেড সুপারনোভা সার্চ টিম'৷ পদার্থবিদ্যায় নোবেল জয়ী এই তিন বিজ্ঞানী সম্পর্কে মন্তব্য করতে গিয়ে যুক্তরাজ্যের ইন্সটিটিউট অব ফিজিক্স'এর প্রফেসর স্যার পিটার নাইট বলেন, ‘‘মহাবিশ্বের প্রকৃত ধরন সম্পর্কে আমাদের চোখ খুলে দিয়েছেন এই গবেষকরা৷ তাই তাঁরা আসলেই এই পুরস্কারের দাবিদার৷'' তিন বিজ্ঞানীর এই জুটি এর আগে ২০০৬ সালে জ্যোতির্বিদ্যা বিষয়ক পুরস্কার ‘শ প্রাইজ' জয় করেন৷ সেই পুরস্কারের অর্থমূল্য ছিল দশ লাখ মার্কিন ডলার৷ এছাড়া চলতি বছরের ফেব্রুয়ারি মাসে পার্লমাটার এবং রিস জয় করেন আলবার্ট আইন্সটাইন মেডেল৷ আগামী ডিসেম্বরের দশ তারিখ স্টকহোমে এই তিন বিজ্ঞানীকে নোবেল পুরস্কার প্রদান করা হবে৷ ১৮৯৬ সালের এই দিনেই প্রাণ হারিয়েছিলেন এই পুরস্কারের প্রতিষ্ঠাতা আলফ্রেড নোবেল৷  উল্লেখ্য প্রতিবছর চিকিৎসা, পদার্থ, রসায়ন, সাহিত্য এবং অর্থনীতি খাতে নোবেল পুরস্কার দেওয়া হয়ে থাকে৷ এবছর রসায়নে নোবেল জয়ীর নাম ঘোষণা করা হবে বুধবার৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বিজ্ঞানী", "জয়", "ব্রায়ান স্মিট", "অ্যাডাম রিস", "সল পার্লমাটার", "গবেষণা", "পুরস্কার", "নোবেল" ],
  "automaticKeyPhrases" : [ "" ]
}