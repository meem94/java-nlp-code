{
  "docID" : 15002,
  "source" : "http://www.dw.com/",
  "lang" : "BN",
  "url" : "http://www.dw.com/bn/হাম্মামের-বহিষ্কার-এশিয়ার-ফুটবলের-জন্য-লজ্জা/a-15262694",
  "title" : "হাম্মামের বহিষ্কার এশিয়ার ফুটবলের জন্য লজ্জা",
  "date" : "24.07.2011",
  "writter" : "",
  "categories" : [ "খেলাধুলা" ],
  "article" : "ফিফা থেকে আজীবনের জন্য বহিষ্কৃত হওয়ার পর সব ধরণের ফুটবল সংশ্লিষ্ট কর্মকাণ্ড থেকে দূরে থাকতে হবে মোহাম্মদ বিন হাম্মামকে৷ তাঁর এই বহিষ্কার কেবল কাতার নয়, গোটা এশিয়ার ফুটবল সমর্থকদেরও লজ্জার মুখে ফেলেছে৷ অবশ্য এশিয়ান ফুটবল কনফেডারেশন বা এএফসি মুখে সেই লজ্জার কথা স্বীকার করছে না৷ বরং তারা এএফসির বর্তমান প্রেসিডেন্টের এই অবস্থায় গভীর দুঃখই প্রকাশ করেছে৷ এএফসি সিনিয়র ভাইস প্রেসিডেন্ট ঝাং জিলং এক বার্তায় সহানুভূতি জানিয়েছেন হাম্মামের প্রতি৷ তিনি বলেন, এই বিষয়ে এএফসির বলার কিছু নেই৷ এটা এশিয়ার ফুটবলের জন্য একটি কঠিন সময় কারণ এই মুহূর্তে আমরা অনেক সমস্যার মুখোমুখি, যার মধ্যে সবচেয়ে বড় হচ্ছে পাতানো ম্যাচ৷ ঝাং জিলং জানিয়েছেন, তারা ফিফার সিদ্ধান্তকে মেনে নিয়েছেন৷ তবে হাম্মাম এই সিদ্ধান্তের বিরুদ্ধে আপিল করতে পারবেন সেটিও তারা মনে করিয়ে দিয়েছেন৷ উল্লেখ্য, শনিবার ফিফা তদন্ত শেষে মোহাম্মদ বিন হাম্মামকে আজীবনের জন্য বহিষ্কার করে৷ অভিযোগ প্রেসিডেন্ট নির্বাচনের আগে হাম্মাম ঘুষ দিয়ে ভোট কেনার চেষ্টা করেছিলেন৷ হাম্মাম ছাড়াও ক্যারিবিয়ান ফুটবল ইউনিয়নের দুই কর্মকর্তা ডেবি মিঙ্গুয়েল এবং জ্যাসন সিলভেস্টারকে এক বছরের জন্য বহিষ্কার করেছে ফিফা৷ হাম্মামের সঙ্গে আরও একজনের বিরুদ্ধে অভিযোগ উঠেছিল৷ তিনি হলেন ফিফার সাবেক ভাইস প্রেসিডেন্ট জ্যাক ওয়ার্নার৷ কিন্তু অভিযোগের কয়েকদিন পর তিনি পদত্যাগ করায় এই যাত্রায় রক্ষা পেয়ে গেছেন৷ হাম্মামের বহিষ্কারের পর অবশ্য এখন কাতারে বিশ্বকাপ নিয়ে শঙ্কা তৈরি হয়েছে৷ আগামী ২০২২ সালের ফুটবল বিশ্বকাপের জন্য স্বাগতিক দেশ কাতার৷ কিন্তু এমন কথাও শোনা যাচ্ছে, এই জন্যও নাকি হাম্মাম ঘুষ দেওয়ার চেষ্টা করেছিলেন৷ ফিফা প্রেসিডেন্ট নির্বাচনে ঘুষের অভিযোগ প্রমাণিত হওয়ার পর এখন সেই গুজব আরও জোরালো হচ্ছে৷ ফলে আবারও এশিয়াতে ফুটবল বিশ্বকাপ আয়োজনের আশা দূরাশা হওয়ার সম্ভাবনায়৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "বহিষ্কার", "এএফসি", "হাম্মাম", "কাতার", "ফিফা", "ফুটবল", "বিশ্বকাপ" ],
  "automaticKeyPhrases" : [ "" ]
}