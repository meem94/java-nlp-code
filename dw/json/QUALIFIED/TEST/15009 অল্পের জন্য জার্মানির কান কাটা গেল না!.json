{
  "docID" : 15009,
  "source" : "http://www.dw.com/",
  "lang" : "BN",
  "url" : "http://www.dw.com/bn/অল্পের-জন্য-জার্মানির-কান-কাটা-গেল-না/a-17022617",
  "title" : "অল্পের জন্য জার্মানির কান কাটা গেল না!",
  "date" : "15.08.2013",
  "writter" : "",
  "categories" : [ "খেলাধুলা" ],
  "article" : "ফিফার তালিকায় জার্মানি দ্বিতীয়, প্যারাগুয়ে উনপঞ্চাশতম৷ প্রীতি ম্যাচটি হয়েছে জার্মানিতেই৷ প্যারাগুয়ে যে এক গোলে, দু গোলে আর তারপর এক পর্যায়ে ৩-২-এ এগিয়ে থেকে শেষে ৩-৩ ড্র করবে, কে ভাবতে পেরেছিল! এমনকি জার্মান গোলরক্ষক মানুয়েল নয়ারকেও পরে বলতে শোনা গেছে, ‘‘এটা একটা সতর্ক সংকেত হওয়া উচিৎ৷'' খেলার ১৫ মিনিট বাকি থাকতে বায়ার লেভারকুজেনের লার্স বেন্ডার শেষ সমতাসূচক গোলটি না দিলে জার্মানিকে কাইজার্সলাউটের্নে ৩-২ গোলে হারতেই হতো৷ সেপ্টেম্বরেই বিশ্বকাপ বাছাইপর্বে অস্ট্রিয়ার মুখোমুখি হবে জার্মানি৷ ‘‘সেখানে আমাদের এভাবে খেললে চলবে না'', বলেছেন নয়ার৷ বুধবারের প্রীতি ম্যাচটা ছিল এক হিসেবে জার্মানির ২০১৪ বিশ্বকাপ অভিযানের উদ্বোধন৷ বায়ার্ন মিউনিখের বাস্টিয়ান শোয়াইনস্টাইগার এবং মারিও গোয়েটৎসে ছাড়া পুরো দলই ছিল কোচ ইওয়াখিম ল্যোভের তাঁবে৷ কিছুটা লোক দেখিয়ে. বড় গলা করেই ম্যাচের আগে সংবাদ সম্মেলনগুলো করেছিলেন তিনি৷ ফ্রিটৎস-ভাল্টার-স্টেডিয়ামের সাড়ে সাতচল্লিশ হাজার দর্শকও মাঠে গিয়েছিল অনেক প্রত্যাশা নিয়ে , কিন্তু শেষমেশ জাতীয় দলকে শিস আর দুয়ো দিয়েই বিদায় নিয়েছেন তাঁরা৷ ‘‘প্রথম দশ থেকে পনেরো মিনিট আমাদের একাগ্রতা এবং কৌশল দুটোরই অভাব ছিল'', স্বীকার করেছেন জার্মানির কোচ ল্যোভ৷ নয়তো প্যারাগুয়ের স্ট্রাইকার হোসে আরিয়েল নুনেজ আর মিডফিল্ডার উইলসন ফিত্তোনি গোল দুটো করতে পারতেন না৷ পরে ইলকাই গুন্ডোগান আর থমাস ম্যুলারের গোলে জার্মানি খেলা ২-২-এ দাঁড় করায় বটে, কিন্তু বিরতির পরেই প্যারাগুয়ের উইঙ্গার মিগুয়েল সামুদিও অতিথিদের হয়ে তৃতীয় গোলটি করেন৷ তারপর লার্স বেন্ডারের গোলটির অপেক্ষা, যাতে জার্মানির মুখরক্ষা হয় - সেটাও হয়তো বেশি বলা হয়ে গেল৷ তাতে জার্মানি কান কাটা যাওয়া থেকে বাঁচে - এভাবে বলাই ভালো৷ খেলোয়াড়দের প্রতিক্রিয়া দেখার মতো৷ ডিফেন্ডার মাট্স হুমেল্স, যাঁর ভুলেই প্যারাগুয়ে দ্বিতীয় ও তৃতীয় গোলটি করতে পেরেছে, আত্মদর্শনের পরাকাষ্ঠা দেখিয়েছেন এই বলে, ‘‘গোলগুলোর জন্য আমাকে দায়ী করা হলো, না অন্য কাউকে, তাতে আমার কিছু আসে যায় না৷ এরকম ভুল হওয়াই উচিৎ নয়৷'' অন্যদিকে অধিনায়ক ফিলিপ লাম প্রতিশ্রুতি দিয়েছেন, অস্ট্রিয়ার বিপক্ষে খেলার আগে এসব ভুল অতীতের স্মৃতি হয়ে দাঁড়াবে৷ অবশ্য ফুটবলে বড় গলা করে কিছু না বলাই সমীচিন৷ নয়তো সেদিনই ব্রাজিল সুইজারল্যান্ডে গিয়ে ১-০ গোলে হারতো না! ইটালি আর্জেন্টিনার কাছে হেরেছে ২-১ গোলে - যদিও লিওনেল মেসি আর্জেন্টিনা দলে ছিলেন না৷ স্পেন অবশ্য ইকুয়েডরে গিয়ে ২-০ গোলে জিতে এসেছে৷ ওয়েম্বলেতে ইংল্যান্ড স্কটল্যান্ডকে হারিয়েছে ৩-২ গোলে৷ বুধবার বিশ্বকাপ বাছাইপর্বের একমাত্র ম্যাচে রাশিয়া খেলেছে উত্তর আয়ারল্যান্ডের বিপক্ষে৷ রুশ দল বেলফাস্টে গিয়ে ১-০ গোলে হেরে এসেছে৷ তবে আন্তর্জাতিক প্রীতি ম্যাচের মরশুমের প্রথম দিনটিতে যে-ই হারুক কিংবা জিতুক, ‘খেলার রাজা ফুটবল' কিন্তু যথারীতি জিতে এসেছে৷ এসি / এসিবি (এএফপি, রয়টার্স)",
  "manualKeyPhrases" : [ "প্যারাগুয়ে", "আর্জেন্টিনা", "ব্রাজিল", "ইংল্যান্ড", "ফুটবল", "বিশ্বকাপ" ],
  "automaticKeyPhrases" : [ "" ]
}