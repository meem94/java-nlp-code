{
  "docID" : 11674,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরো-এলাকায়-আবার-আশার-আলো/a-16987592",
  "title" : "ইউরো এলাকায় আবার আশার আলো",
  "date" : "31.07.2013",
  "writter" : "",
  "categories" : [ "জার্মানি ইউরোপ" ],
  "article" : "অর্থনৈতিক সংকটে জর্জরিত ইউরো এলাকায় জুলাই মাসে সামগ্রিকভাবে কিছুটা উন্নতির লক্ষণ দেখা যাচ্ছে৷ তবে এর অন্যতম প্রধান কারণ জার্মানির একক সাফল্য৷ গ্রিস ও স্পেন থেকেও কিছু ইতিবাচক বার্তা পাওয়া যাচ্ছে৷ জুলাই মাসে ইউরো এলাকার বেসরকারি ক্ষেত্রে বেশ উন্নতির লক্ষণ দেখা যাচ্ছে৷ এমনকি মন্দা কেটে যাবে বলে আশা করছেন অনেকে৷ সামান্য হলেও বেকারত্বের হার কিছুটা কমছে৷ মূলত স্পেনের পরিস্থিতির সামান্য উন্নতির ফলেই এটা ঘটছে৷ এই অবস্থায় ইউরোপীয় কেন্দ্রীয় ব্যাংক সুদের হার নিয়ে কী করে, সবার নজর আপাতত সে দিকে৷ সামগ্রিকভাবে ইউরো এলাকায় কিছু উন্নতির ফলে ইসিবি আপাতত সুদের হার বদলাবে না বলে বিশ্লেষকরা মনে করছেন৷ জুলাই মাসের শুরুতেই ইসিবি প্রধান মারিও দ্রাগি বলেছিলেন, যতদিন প্রয়োজন থাকবে, ততদিন সুদের হার কম রাখা হবে৷ এমনকি তা আরও কমানো হতে পারে৷ এই বার্তার ফলে পুঁজিবাজার চাঙ্গা হয়ে উঠেছিল৷ এদিকে গ্রিস শর্ত পূরণ করায় সর্বশেষ কিস্তির আন্তর্জাতিক সহায়তা পেয়ে গেছে৷ সোমবার আইএমএফ সে দেশের জন্য ১৭২ কোটি ইউরো বরাদ্দ করেছে৷ ফলে বেলআউট কর্মসূচির আওতায় গ্রিস এখনো পর্যন্ত আইএমএফ-এর কাছ থেকে মোট ৮২৪ কোটি ইউরো পেল৷ গত শুক্রবারই ইউরো এলাকা সম্মিলিতভাবে গ্রিসের জন্য ৪০০ কোটি ইউরো সহায়তার ছাড়পত্র দিয়েছিল৷ এদিকে স্পেনের বিপর্যস্ত ব্যাংকিং ক্ষেত্রের মুনাফা আচমকা বেড়ে গেলেও সমস্যার ভারে তাদের খাবি খেতে হচ্ছে৷ চারিদিকে সংকটের মাঝে জার্মানি অনেকটা বিচ্ছিন্ন এক দ্বীপের মতো জেগে রয়েছে৷ কর্মসংস্থান, চাঙ্গা অর্থনীতি, স্থিতিশীলতার মতো কারণে জার্মানির ভোক্তাদের আস্থার সূচক বেড়েই চলেছে৷ সদ্য প্রকাশিত একটি রিপোর্ট অনুযায়ী জার্মানিই ইউরোপের একমাত্র দেশ, যেখানে ২০০৭ সাল থেকে বেকারত্বের হার উল্লেখযোগ্যভাবে কমে চলেছে৷ তবে সামগ্রিকভাবে ইউরোজোনের পরিস্থিতি ও চীনের অর্থনীতি নিয়ে কিছুটা উদ্বেগ রয়ে গেছে৷ সোমবার ইউরোপের পুঁজিবাজার বেশ চাঙ্গা হয়ে উঠেছিল, তবে তার কারণ বেসরকারি ক্ষেত্রের কিছু ঘটনা৷ বেশ কিছু কোম্পানির মার্জার বা সংযুক্তিকরণ এবং অধিগ্রহণের ফলেই এমন উৎসাহ দেখা গেছে৷ ব্যাংকিং ক্ষেত্র নিয়ে অবশ্য বাজারের দুশ্চিন্তা রয়ে গেছে৷ এসবি / জেডএইচ (রয়টার্স, ডিপিএ, এএফপি)",
  "manualKeyPhrases" : [ "ইতিবাচক", "সুদের হার", "স্পেন", "ইউরো এলাকা", "গ্রিস" ],
  "automaticKeyPhrases" : [ "" ]
}