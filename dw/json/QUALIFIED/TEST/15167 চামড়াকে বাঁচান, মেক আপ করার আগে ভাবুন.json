{
  "docID" : 15167,
  "source" : "http://www.dw.com/",
  "lang" : "BN",
  "url" : "http://www.dw.com/bn/চামড়াকে-বাঁচান-মেক-আপ-করার-আগে-ভাবুন/a-5927807",
  "title" : "চামড়াকে বাঁচান, মেক আপ করার আগে ভাবুন",
  "date" : "20.08.2010",
  "writter" : "",
  "categories" : [ "বিজ্ঞান পরিবেশ" ],
  "article" : "যে কোন মহিলাকে বলুন একদৌড়ে রাস্তায় বেরোতে৷ সাড়া পাবেন না৷ একটু সময়, চুল গোছানো, মুখ আয়নায় দেখে নিয়ে একঝলক রূপটান...তারপর পথে বেরোনো৷ প্রশ্ন এখন এটাই৷ মেক আপ নাকি বিন মেক আপ? কোথায় কিনবেন মেক আপ? মেক আপ ছাড়াই যদি জীবনটা কাটাতে চান, তাহলে কী পথ অবলম্বন করতে হবে? পথ চলতে চলতে অনেক মহিলার চোখ থাকে কোথায় জানেন? থাকে পথপাশের বিপণিসারির সেইসব তাকের দিকে৷ যেখানে লোভনীয় বিজ্ঞাপনে বিকোচ্ছে ত্বকের নানা উপকরণ৷ অধিকাংশ মহিলাই এই ভুলটাই করেন৷ তাঁরা তাঁদের মেক আপের জিনিসপত্র কেনেন ড্রাগ স্টোর থেকে আর সেটাই হচ্ছে বৃহত্তম ভুল৷ কারণ, ড্রাগ স্টোরে জিনিস কেনার অর্থ হল, ভুল জিনিস কেনা৷ যা কিনা আপনার ত্বকের ক্ষতিই করবে৷ তাহলে মেক আপের স্নো, ক্রিম, পাউডার কিনতে যেতে হবে কোথায়? এ প্রশ্নটারই সঠিক উত্তর দিয়েছেন জার্মানির এরলাঙ্গেন বিশ্ববিদ্যালয়ের প্রধান রসায়নবিদ শ্রীমতি গিসেলা হাইয়ার৷ গিজেলা বলছেন, ত্বকের জন্য যখন ক্রিম ইত্যাদি কিনতেই হচ্ছে, সেগুলো কিনুন ওষুধের দোকান থেকে৷ কারণ, ওষুধের দোকানে আপনার ত্বকের জন্য প্রয়োজনীয় জিনিসপত্র মিলবে৷ এখানেই শেষ নয়৷ গিজেলার মতে, অনেক প্রাপ্তবয়স্ক মহিলা আছেন, যাঁরা তাঁদের ত্বকের ব্রণ বা কালো দাগ বা মেছেতা ঢেকে রাখেন এই মেক আপ দিয়ে৷ তাঁদের জানা নেই, এই বিষয়টা ত্বকের পক্ষে সবচেয়ে ক্ষতিকর৷ কারণ, এ ধরণের সমস্যায় চিকিত্সকের পরামর্শ নিতেই হবে৷ অন্য কোন পথ নেই৷ আর দিনের পর দিন চড়া মেক আপের তলায় এগুলোকে ঢেকে রাখলে শেষে কিন্তু বিপদ৷ তার ফলে ত্বক অক্সিজেনের অভাবে এবং চর্মরোগের চাপে একেবারে দেহ রাখতে বেশি সময় নেবে না৷ সুতরাং মেক আপ করার আগে বা মেক আপে অভ্যস্ত হয়ে ওঠার আগে চর্মরোগ বিশেষজ্ঞ ডাক্তারের কাছে যাওয়াটা অতি জরুরি৷ বলছেন গিজেলা৷ ব্যাপারটা চামড়া নিয়ে, তাকে হেলাফেলা করলে ফলাফল ভয়াবহ৷ জার্মান বিশারদদের সাবধানবাণী তো তাইই বলছে৷ অতএব এই চামড়া সভ্যতায় নিজের চামড়াকে বাঁচান৷ মেক আপ দূষণের হাত থেকে৷ প্রতিবেদন: সুপ্রিয় বন্দ্যোপাধ্যায় সম্পাদনা: দেবারতি গুহ",
  "manualKeyPhrases" : [ "চামড়া", "মেক আপ", "জার্মান", "ড্রাগ", "মহিলা", "বিশেষজ্ঞ" ],
  "automaticKeyPhrases" : [ "" ]
}