{
  "docID" : 15085,
  "source" : "http://www.dw.com/",
  "lang" : "BN",
  "url" : "http://www.dw.com/bn/ক্রিকেট-পাগল-ভারতে-আলোচনায়-মেসি/a-15358704",
  "title" : "ক্রিকেট পাগল ভারতে আলোচনায় মেসি",
  "date" : "01.09.2011",
  "writter" : "",
  "categories" : [ "খেলাধুলা" ],
  "article" : "ভারতীয় গণমাধ্যম, ফেসবুক, টুইটার - সর্বত্র এখন আলোচনা লিওনেল মেসিকে নিয়ে৷ এই ফুটবল রাজপুত্র বর্তমানে অবস্থান করছেন কলকাতায়৷ উদ্দেশ্যে আর্জেন্টিনা-ভেনেজুয়েলার মধ্যকার প্রীতি ম্যাচে অংশ নেওয়া৷ আন্তর্জাতিক এই প্রীতি ম্যাচ অনুষ্ঠিত হবে ২ সেপ্টেম্বর৷ এজন্য ইতিমধ্যে প্রস্তুত যুব ভারতী স্টেডিয়াম৷ এই মাঠের ধারণক্ষমতা এক লাখ বিশ হাজার দর্শক৷ ম্যাচের টিকিটের দাম বেশি বলে ইতিমধ্যে দাবি উঠেছে ঠিকই, তবে আয়োজকদের আশা, কোন আসনই খালি থাকবে না৷ বুধবার ভোররাতে মেসিকে স্বাগত জানাতে কলকাতা বিমানবন্দরে হাজির ছিল কয়েক হাজার ভক্ত৷ কিছু ভক্ত আবার মোটর সাইকেলে হোটেলমুখী মেসি'র গাড়ি বহর অনুসরণ করেছে৷ বলাবাহুল্য, গোটা ভারত ক্রিকেট পাগল হলেও কলকাতা কিন্তু খানিকটা ব্যতিক্রমী৷ ব্রিটিশ শাসিত ভারতের সাবেক এই রাজধানী ক্রমশ ভারতের ফুটবল কেন্দ্রবিন্দুর রূপ নিচ্ছে৷ ২০০৮ সালে কলকাতাতে এক ম্যাচে অংশ নেয় জার্মান দল বায়ার্ন মিউনিখ৷ সেসময় জার্মান তারকা অলিভার কানকে বিদায় জানাতে যুব ভারতীর গ্যালারিতে হাজির হয় প্রায় সোয়া লাখ দর্শক৷ একইবছর দিয়েগো মারাদনার আগমনে কলকাতা কার্যত স্থির হয়ে গিয়েছিল৷ ১৯৭৭ সালে এই কলকাতাতেই পা রাখেন ব্রাজিলের ফুটবল জাদুকর পেলে৷ যাহোক, মেসিসহ পুরো আর্জেন্টিনা দল এখন হাজির কলকাতায়৷ সেদলের নতুন কোচ আলেখান্দ্রো সাবেলিয়া এই প্রথম পুরো দলকে সঙ্গে পেয়েছেন৷ কলকাতায় ম্যাচের মধ্য দিয়ে শুরু হবে নতুন কোচ এর কমর্কাণ্ড৷ তবে, সাবেলিয়া কলকাতা ও ঢাকার আন্তর্জাতিক প্রীতি ম্যাচ থেকে বাদ দিয়েছেন কার্লোস টেভেজকে৷ মেসির মতো না হলেও দক্ষিণ এশিয়ায় টেভেজের ভক্তও নেহাত কম নয়৷ কোচ অবশ্য জানিয়েছেন, টেভেজের জন্য জাতীয় দলের দরজা বরাবরই উম্মুক্ত৷ তবে, সে দরজায় প্রবেশের আগে নিজের দক্ষতাটা আবারো দেখাতে হবে ম্যানচেস্টার সিটির এই তারকাকে৷ একইসঙ্গে বাড়তি ওজনটাও ঝেড়ে ফেলতে হবে৷ উল্লেখ্য, কলকাতা থেকে আর্জেন্টিনা দলের গন্তব্য ঢাকা৷ আগামী ৬ সেপ্টেম্বর ঢাকায় নাইজেরিয়া দলের বিপক্ষে প্রীতি ফুটবল ম্যাচে অংশ নেবে মেসির দল৷ এই দক্ষিণ এশিয়া সফরে মেসি আবার জাতীয় দলের অধিনায়ক৷ তাই, তার উপর সবার দৃষ্টিটা যেন একটু বেশিই৷ তাছাড়া ঢাকাতে প্রতিপক্ষও বেশ শক্তিশালী৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "পাগল", "আর্জেন্টিনা", "মেসি", "ক্রিকেট", "ভারত" ],
  "automaticKeyPhrases" : [ "" ]
}