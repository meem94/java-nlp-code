{
  "docID" : 15310,
  "source" : "http://www.dw.com/",
  "lang" : "BN",
  "url" : "http://www.dw.com/bn/আইন-ও-স্বাধীনতার-মধ্যে-সামঞ্জস্যতা-প্রয়োজন/a-15685968",
  "title" : "‘আইন ও স্বাধীনতার মধ্যে সামঞ্জস্যতা প্রয়োজন’",
  "date" : "24.01.2012",
  "writter" : "",
  "categories" : [ "সমাজ সংস্কৃতি" ],
  "article" : "কপিরাইট রক্ষায় আইন তৈরি এবং বাক স্বাধীনতা - এই দুইয়ের মধ্যে সামঞ্জস্য রেখে নীতি তৈরি করতে বিভিন্ন দেশের প্রতি আহ্বান জানিয়েছে ইউরোপীয় ইউনিয়ন৷ অনলাইন পাইরেসির বিরুদ্ধে যুক্তরাষ্ট্রে চলমান অভিযানের সময় এই আহ্বান জানালেন ইইউ'র বিচার বিষয়ক কমিশনার ফিফিআনে রেডিং৷ ইন্টারনেট নিয়ে আয়োজিত আন্তর্জাতিক একটি সম্মেলনে বক্তব্য রাখছিলেন রেডিং৷ যুক্তরাষ্ট্রের বিচার বিভাগ ও এফবিআই'এর অভিযানে প্রায় সাড়ে তিনশো ওয়েবসাইট বন্ধ করে দেয়ার প্রতিক্রিয়ায় এই মন্তব্য করেন রেডিং৷ পাইরেটেড মুভি দেখা ও গান শোনার ব্যবস্থার অভিযোগে ঐসব সাইট বন্ধ করে দেয়া হয়৷ অনলাইন পাইরেসি দমনে প্রায় ১৮ মাস আগে অভিযান শুরু করে যুক্তরাষ্ট্র৷ এই অভিযানে সর্বশেষ বন্ধ করা হয় ‘মেগাআপলোড' নামের একটি ওয়েবসাইট৷ অনলাইনে মুভি দেখার জন্য বেশ জনপ্রিয় ছিল এই সাইটটি৷ ইতিমধ্যে এর নির্মাতা সহ চারজনকে আটকও করা হয়েছে৷ মেগাআপলোড'এর নির্মাতা কিম স্মিৎস, যিনি কিম ডটকম নামেই বেশি পরিচিত, তাঁকে নিউজিল্যান্ডে আটক করা হয়৷ ৩৭ বছর বয়সি এই জার্মান-ফিনিশ নাগরিক নিউজিল্যান্ডেই থাকতেন৷ মেগাআপলোড বন্ধ করার পর ডটকমের বিরুদ্ধে গ্রেপ্তারি পরোয়ানা জারি করা হয়৷ অভিযোগ - তাঁর সাইটের কারণে কপিরাইট থেকে যাদের অর্থ পাওয়ার কথা সেটা তাঁরা পাচ্ছেন না৷ এর পরিমাণ প্রায় ৫০০ মিলিয়ন ডলার বলে যুক্তরাষ্ট্রের পক্ষ থেকে বলা হয়েছে৷ এছাড়া বিজ্ঞাপন ও ব্যবহার ফি থেকে আয় হয়েছে আরও ১৭৫ মিলিয়ন ডলার৷ তবে ডটকম এসব অভিযোগ অস্বীকার করে জামিনের আবেদন করেন৷ কিন্তু এখনো তাঁকে জামিন দেয়া হয়নি৷ এ ব্যাপারে সরকারি কৌঁসুলি বলছেন, জামিন পেলে ডটকম পালিয়ে যেতে পারেন৷ অতীতে তিনি নাকি করেছেনও সেটা৷ নিজ দেশ জার্মানিতে তাঁর বিরুদ্ধে মামলা হওয়ায় ডটকম পালিয়ে থাইল্যান্ড চলে গিয়েছিলেন৷ ফিরে আসি ইইউ কমিশনারের মন্তব্য প্রসঙ্গে৷ রেডিং বলেন, কোনো কিছুর সৃষ্টিকর্তাকে বাঁচাতে গিয়ে ইন্টারনেটের স্বাধীনতাকে কখনই বাধাগ্রস্ত করা যাবে না৷ তিনি বলেন, বাক স্বাধীনতা আর কপিরাইট একে অপরের শত্রু নয়, বরং তারা একে অপরের অংশীদার৷ ইউরোপ এই দুটোকেই সম্মান করে বলে জানান ইইউ কমিশনার৷ তিনি বলেন, ইউরোপ কখনোই ইন্টারনেটের ওপর আঘাত হানবে না, কেননা এটা ইউরোপীয় রীতি নয়৷ এদিকে অভিযান চালানোর পাশাপাশি পাইরেসি বন্ধ করতে দুটি আইনের প্রস্তাব করেছে যুক্তরাষ্ট্র৷ কিন্তু এগুলো বাস্তবায়িত হলে বাকস্বাধীনতা রুদ্ধ হতে পারে বলে মনে করছে উইকিপিডিয়া, গুগলের মতো জনপ্রিয় সাইটের কর্তৃপক্ষরা৷ এর প্রতিবাদে গত বুধবার ২৪ ঘন্টার জন্য উইকিপিডিয়া বন্ধ রাখা হয়েছিল৷ তাদের সমর্থনে বন্ধ ছিল আরও কয়েক হাজার ওয়েবসাইট৷ এই ঘটনায় টনক নড়ে মার্কিন কংগ্রেসের কয়েকজন সদস্যের৷ একসময় তারা আইন দুটির পক্ষে থাকলেও এখন তারা এর বিরুদ্ধে অবস্থান নিয়েছেন৷ তবে উইকিপিডিয়ার প্রতীকী প্রতিবাদের পরদিন মেগাআপলোড বন্ধ করে দেয়া এবং তারপর তার নির্মাতাকে আটকের ঘটনা আইন তৈরির ব্যাপারে মার্কিন সরকারের কঠোর অবস্থানেরই প্রমাণ বলে মনে করছেন সংশ্লিষ্টরা৷ তাই উইকিপিডিয়া বলছে তাদের প্রতিবাদ চলবে৷ যতক্ষণ পর্যন্ত না মার্কিন সরকার আইন দুটি বাতিলের সিদ্ধান্ত নেয় ততদিন পর্যন্ত প্রতিবাদ চালিয়ে যেতে হবে বলে মনে করে এই অনলাইন বিশ্বকোষ৷ প্রতিবাদ: জাহিদুল হক সম্পাদনা: আব্দুল্লাহ আল-ফারূক",
  "manualKeyPhrases" : [ "আইন", "বাক", "মেগাআপলোড", "স্বাধীনতা", "ইইউ", "কপিরাইট" ],
  "automaticKeyPhrases" : [ "" ]
}