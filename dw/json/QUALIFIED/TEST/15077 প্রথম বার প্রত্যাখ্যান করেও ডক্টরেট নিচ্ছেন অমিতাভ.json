{
  "docID" : 15077,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রথম-বার-প্রত্যাখ্যান-করেও-ডক্টরেট-নিচ্ছেন-অমিতাভ/a-15466121",
  "title" : "প্রথম বার প্রত্যাখ্যান করেও ডক্টরেট নিচ্ছেন অমিতাভ",
  "date" : "17.10.2011",
  "writter" : "",
  "categories" : [ "বিনোদন" ],
  "article" : "এই নিয়ে পর পর চার বার সাম্মানিক ডক্টরেট উপাধি পাচ্ছেন অমিতাভ বচ্চন৷ ২০শে অক্টোবর অস্ট্রেলিয়ার ব্রিসবেন শহরে চতুর্থ ডক্টরেট গ্রহণ করবেন বলিউড শাহেনশা৷ কিন্তু নামের আগে ডক্টরেট লিখতে নারাজ তিনি৷ বছর দুয়েক আগের কথা৷ অস্ট্রেলিয়ায় ভারতীয়দের উপর হামলার একের পর এক ঘটনা ঘটে চলেছে৷ অথচ পুলিশ বা প্রশাসন তেমন কোনো দৃঢ় পদক্ষেপ নিতে পারছে না বলে অভিযোগ উঠছে৷ ভারতে তখন চরম ক্ষোভের সৃষ্টি হয়েছিল৷ সংবাদ মাধ্যমও উত্তাল৷ ঠিক এমনই এক সময়ে অস্ট্রেলিয়ার ব্রিসবেন শহরের প্রযুক্তি বিশ্ববিদ্যালয় ‘কুইন্সল্যান্ড ইউনিভার্সিটি অফ টেকনোলজি' ভারতের বলিউড তারকা অমিতাভ বচ্চনকে সাম্মানিক ডক্টরেট উপাধি দেওয়ার কথা ঘোষণা করেছিল৷ অস্ট্রেলিয়ার মতো বিশাল দেশের দক্ষিণে, মূলত মেলবোর্ন শহরেই ভারতীয়দের উপর হামলার সবচেয়ে বেশি ঘটনা ঘটছিল৷ উত্তরের ব্রিসবেনে বিষয়টি সেভাবে জানা ছিল না৷ যাই হোক, এমন এক পরিস্থিতিতে অমিতাভ বচ্চন ডক্টরেট উপাধি প্রত্যাখ্যান করেছিলেন৷ বলেছিলেন, যে দেশে ভারতীয় ছাত্রদের উপর এমন হামলা হয়ে চলেছে, সেখানে গিয়ে উপাধি নিতে তিনি প্রস্তুত নন৷ তারপর বহুকাল কেটে গেছে৷ বচ্চন পর পর দু'বার অস্ট্রেলিয়া গেলেন৷ তবে অন্য কাজে৷ জীবনে প্রথম বার একেবারে খাঁটি হলিউড ছবিতে কাজ করছেন তিনি৷ ছবির নাম ‘দ্য গ্রেট গ্যাটসবি'৷ মাফিয়া জগতের রহস্যময় ব্যক্তিত্ব মায়ার ভল্ফসহাইম'এর ভূমিকায় দেখা যাবে বিগ বি'কে৷ রোলটা বেশি বড় নয়৷ এমনকি এই ছবিতে অভিনয়ের জন্য পারিশ্রমিকও নিচ্ছেন না তিনি৷ প্রথমবার তিনি কিছু প্রস্তুতির কাজে গিয়েছিলেন৷ এবার চলছে আসল শুটিং৷ শুটিং'এর কাজ শেষ হলে ব্রিসবেন'এ গিয়ে সাম্মানিক ডক্টরেট উপাধি গ্রহণ করবেন অমিতাভ৷ আগামী ২০শে অক্টোবর মূল অনুষ্ঠান৷ টুইটার বার্তায় তিনি লিখেছেন, অত্যন্ত কৃতজ্ঞতার সঙ্গে তিনি এই সম্মান গ্রহণ করছেন৷ তবে কখনো নামের আগে সেই উপাধি ব্যবহার করেন না তিনি৷ কারণ পরিবারে একজনই ডক্টর বচ্চন ছিলেন৷ তিনি হলেন স্বর্গীয় পিতা ড. হরবংশ রাই বচ্চন৷ কেমব্রিজে গিয়ে রীতিমতো থিসিস লিখে ডক্টরেট পেয়েছেন৷ অমিতাভ নিজে ডি মন্টফোর্ট, লাইচেস্টার ও দিল্লি বিশ্ববিদ্যালয়ের সাম্মানিক ডক্টরেট পেয়েও সেকারণে কখনো নামের আগে ডক্টর লেখেন নি৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "অমিতাভ", "হামলা", "অস্ট্রেলিয়া", "ডক্টরেট", "বচ্চন" ],
  "automaticKeyPhrases" : [ "" ]
}