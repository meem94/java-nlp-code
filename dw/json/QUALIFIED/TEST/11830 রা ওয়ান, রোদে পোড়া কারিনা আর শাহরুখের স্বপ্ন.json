{
  "docID" : 11830,
  "source" : "http://www.dw.com/",
  "lang" : "BN",
  "url" : "http://www.dw.com/bn/রা-ওয়ান-রোদে-পোড়া-কারিনা-আর-শাহরুখের-স্বপ্ন/a-15188662",
  "title" : "রা ওয়ান, রোদে পোড়া কারিনা আর শাহরুখের স্বপ্ন",
  "date" : "25.06.2011",
  "writter" : "",
  "categories" : [ "বিনোদন" ],
  "article" : "ছবির জন্য মোট খরচের বহর ভারতীয় মুদ্রায় দেড়শো কোটি টাকা৷ ছবির নাম রা ওয়ান৷ শাহরুখ নিজেই সে ছবি বানাচ্ছেন৷ ছবির নায়িকা কারিনা কাপুরের দুরন্ত কাজের প্রশংসায় পঞ্চমুখ শাহরুখ নিজের ব্লগে৷ ‘কারিনা যাকে বলে অসাধারণ৷ প্রচুর খেটেছে৷ যা বলেছি তাই করেছে৷ কোন সময়ে না বলেনি৷ রোদে এমন পুড়েছে, যে বলার নয়৷ কে জানে, বেচারার সোনার অঙ্গ এই দারুণ গরমে পুড়ে কালো হয়ে গেল কিনা! আহা রে!' কথাগুলো খোদ কিং খানের৷ কিং খান মানে বলিউডের এক নম্বর সুপারস্টার শাহরুখ গত কয়েক মাস যাবৎ সারাক্ষণই ব্যস্ত ছিলেন তাঁর নতুন ছবি রা ওয়ান নিয়ে৷ এতই ব্যস্ত যে নাওয়াখাওয়ার ফুরসত ছিল না নায়কের৷ নিজে অভিনয়ও করেছেন৷ প্রযোজনাও৷ খানিক পরিচালনাও৷ তো, সে ছবির প্রধান নায়িকা হল কাপুর পরিবারের সুপুত্রী বলিউডের জিরো ফিগার নায়িকা, সাইফ আলি খানের হৃদয়ের রানি কারিনা কাপুর৷ এই কারিনা নাকি রা ওয়ানের জন্য দিনরাত এক করে কাজ করেছেন৷ শাহরুখের কোন আব্দারে না বলেন নি৷ দারুণ ঝলসানো গরমে সূর্যের নীচে দাঁড়িয়ে ঘন্টার পর ঘন্টা শট দিয়েছেন৷ তাই ছবি শেষ হয়ে যাওয়ার পর শাহরুখ নিজের ব্লগে কথাগুলো জানিয়ে দিতে ভোলেন নি৷ সঙ্গে জানিয়েছেন, তাঁর অন্তরের ধন্যবাদ৷ শাহরুখের এমত প্রশংসা কারিনাকে খুশি তো করবেই৷ যদিও নায়িকার তরফে কোন প্রতিক্রিয়া এখনও জানা যায়নি৷ আর ছবি মুক্তি পেয়ে সফল হলে তখন তো অবশ্যই কারিনার মুকুটে আরও একটা হিট ছবির পালক জুড়ে যাবে৷ তখন এই প্রচুর পরিশ্রমের ফসল তিনি তারিয়ে তারিয়ে উপভোগ করবেন৷ হয়তো সেদিকেই এখন তাঁর চোখ৷ রা ওয়ান মুক্তি পাওয়ার কথা ছিল তেসরা জুন৷ কিন্তু ছবির শ্যুটিং সবে শেষ হয়েছে এই সেদিন৷ এখন তো পোস্ট প্রোডাকশন, মানে এডিট ইত্যাদির কাজ চলবে৷ তাই শেষ পর্যন্ত ছবি মুক্তি পেতে পেতে সেই অক্টোবর৷ সে খবরও জানিয়েছেন শাহরুখ নিজের ব্লগে৷ আরও জানা গেছে, এ ছবিতে আরেকটি গুরুত্বপূর্ণ চরিত্রে রয়েছেন অর্জুন রামপাল৷ এখন তাহলে অক্টোবরের প্রতীক্ষা৷ শাহরুখের স্বপ্ন, কারিনার হার্ডওয়ার্ক আর দেড়শো কোটি টাকা বাজেটের ধামাকা নিয়ে ছবি বাজারে পড়ার পরই বোঝা যাবে কেমন হয়েছে সেই দারুণ ছবিখানা৷ প্রতিবেদন: সুপ্রিয় বন্দ্যোপাধ্যায় সম্পাদনা: আরাফাতুল ইসলাম",
  "manualKeyPhrases" : [ "কোটি", "কারিনা", "ধামাকা", "শাহরুখ", "টাকা", "স্বপ্ন", "রা ওয়ান" ],
  "automaticKeyPhrases" : [ "" ]
}