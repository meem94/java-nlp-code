{
  "docID" : 10990,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রাচীন-নক্ষত্রের-সন্ধান-মহাবিশ্ব-সৃষ্টির-নতুন-তথ্য/a-17421912",
  "title" : "প্রাচীন নক্ষত্রের সন্ধান, মহাবিশ্ব সৃষ্টির নতুন তথ্য",
  "date" : "11.02.2014",
  "writter" : "",
  "categories" : [ "বিজ্ঞান পরিবেশ" ],
  "article" : "বিগ ব্যাং ঠিক কত বছর আগে হয়েছিল, অর্থাৎ মহাবিশ্বের সৃষ্টি ঠিক কত কোটি বছর আগে – এটা নিয়ে আছে নানা জল্পনা কল্পনা৷ অস্ট্রেলীয় বিজ্ঞানীদের নতুন নক্ষত্রের সন্ধান এই পথে কিছুটা আলো দেখাতে পারে৷ অস্ট্রেলিয়ান ন্যাশনাল ইউনিভার্সিটি রিসার্চ স্কুলের প্রধান গবেষক ড. স্টেফান কেলার রয়টার্সকে বলেছেন, তাঁরা মহাবিশ্বের সবচেয়ে প্রাচীন নক্ষত্রের সন্ধান পেয়েছেন৷ প্রায় ১১ বছর অনুসন্ধানের পর মহাবিশ্বের প্রথম নক্ষত্রের রাসায়নিক ফিঙ্গারপ্রিন্ট পায় তাঁর দল৷ স্প্রিং অবজারভেটরি থেকে স্কাইম্যাপার টেলিস্কোপের মাধ্যমে এর দেখা পান তাঁরা৷ কেলার জানান, ‘‘১৩.৭ বিলিয়ন বছর আগে বিগ ব্যাং হওয়ার ঠিক পরেই এই নক্ষত্রের জন্ম৷ বিশ্বব্রহ্মাণ্ড সৃষ্টির রহস্য সম্পর্কে এটি আমাদের দৃষ্টিভঙ্গি বদলে দিতে পারে৷ এর ফলে আমাদের জীবন ধারণের জন্য উপযোগী যে সব পদার্থ আশপাশে রয়েছে সেগুলো কোথা থেকে এলো, এ সম্পর্কতেও ধারণা পাওয়া যেতে পারে৷'' পৃথিবী থেকে এই নক্ষত্রের দূরত্ব প্রায় ৬,০০০ আলোকবর্ষ৷ কেলার জানান, ‘‘আমরা এটি বিশ্লেষণ করে যেসব উপাদান পেয়েছি, তা থেকে এটা নিশ্চিত এটি প্রথম প্রজন্মের নক্ষত্র৷ আর এর ভর সূর্যের ভরের ৬০ গুন৷'' ধারণা করা হত মহাকাশে লৌহের দূষণের কারণে বিস্ফোরণের মাধ্যমে নক্ষত্রের মৃত্যু হত৷ কেলার জানালেন, ‘‘এই নক্ষত্রের ক্ষেত্রে দেখা যাচ্ছে সেই দূষণ খুব কম মাত্রায় হয়েছে৷ হালকা মাত্রার উপাদান অর্থাৎ কার্বন বা ম্যাগনেসিয়াম দ্বারা দূষিত হয়েছে, যেখানে আয়রন বা লৌহের কোন উপাদান পাওয়া যায়নি৷ এর অর্থ প্রথম দিককার নক্ষত্রগুলো কেবল বিশুদ্ধ হাইড্রোজেন এবং হিলিয়ামের তৈরি৷'' কেলার আরও জানান, ‘‘এই নক্ষত্রের আবিষ্কারের ফলে আরও কয়েকটি জিনিস জানা গেছে৷ এক একটি নক্ষত্র পেয়াঁজের মত৷ অর্থাৎ এর ভেতরে নানা স্তর রয়েছে৷ আর আয়রন-এর মত ভারী পদার্থ থাকে একদম ভেতরে৷ তাই সুপারনোভার সময় কেবল বাইরের স্তরে থাকা কার্বন আর অল্প পরিমাণ ম্যাগনেসিয়াম নিঃসৃত হয়৷'' ‘নেচার' জার্নাল-এর সবশেষ সংস্করণে এই গবেষণাটি প্রকাশিত হয়েছে৷ এপিবি/এসবি (রয়টার্স)",
  "manualKeyPhrases" : [ "সন্ধান", "আলোকবর্ষ", "নক্ষত্র", "সৃষ্টি", "নতুন", "বিগ ব্যাং", "প্রাচীন" ],
  "automaticKeyPhrases" : [ "" ]
}