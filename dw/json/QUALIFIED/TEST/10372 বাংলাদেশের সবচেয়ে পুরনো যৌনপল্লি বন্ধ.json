{
  "docID" : 10372,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-সবচেয়ে-পুরনো-যৌনপল্লি-বন্ধ/a-17793830",
  "title" : "বাংলাদেশের সবচেয়ে পুরনো যৌনপল্লি বন্ধ",
  "date" : "19.07.2014",
  "writter" : "",
  "categories" : [ "সমাজ সংস্কৃতি" ],
  "article" : "ধর্মীয় নেতা এবং রাজনীতিবিদদের চাপে বন্ধ হয়ে গেছে বাংলাদেশের সবচেয়ে পুরনো যৌনপল্লিটি৷ স্থানীয় পুলিশ জানিয়েছে এই তথ্য৷ ইসলামপন্থিদের চাপে গত কয়েকবছরে একাধিক যৌনপল্লি বন্ধের ঘটনা ঘটলো৷ টাঙ্গাইলের কান্দাপাড়া যৌনপল্লিতে থাকতেন ৭৫০ জনের বেশি যৌনকর্মী৷ দু'শো বছরের পুরনো এই পল্লিটি গত রবিবার বন্ধ হয়ে গেছে৷ পুলিশের এক কর্মকর্তা জানিয়েছেন, কান্দাপাড়ার বাড়িঘরের মালিকরা যৌনকর্মীদের বের করে দেন৷ এরপর সেটি বন্ধ করে দেয়া হয়৷ টাঙ্গাইল জেলার পুলিশ প্রধান সালেহ মোহাম্মদ তানভীর এই বিষয়ে বলেন, ‘‘গত সপ্তাহে স্থানীয় ধর্মীয় নেতা এবং ‘সিভিল অ্যাক্টিভিস্টরা' যৌনপল্লিটি বন্ধের দাবিতে মিছিল করে৷ এরপরই মালিকরা সেটি বন্ধের সিদ্ধান্ত নেয়৷'' যৌনকর্মীরা কোনরকম প্রতিবাদ ছাড়াও পল্লি ত্যাগ করেছে বলে জানান পুলিশ প্রধান৷ তবে যৌনকর্মীদের একটি দলের প্রধান মনোয়ারা বেগম স্থানীয় মেয়রকে দোষারোপ করেছেন৷ তিনি বলেন, ‘‘মেয়র শনিবার বেশ কয়েকজন তরুণকে পল্লিতে পাঠান৷ লাঠিসোঁটা হাতে তারা আমাদের হুমকি দিয়ে বলে, এক ঘণ্টার মধ্যে পল্লি ছাড়তে হবে৷ আর নাহলে গোটা এলাকায় কেরোসিন ঢেলে আগুন দিয়ে দেয়া হবে৷'' এই হুমকির পর পল্লির মালিকরা দ্রুত যৌনকর্মীদের বের করে দেন৷ সে সময় পল্লিতে থাকা ৭৭৩ যৌনকর্মীর মধ্যে আতঙ্ক ছড়িয়ে পড়ে৷ এই সুযোগে তাদের টিভি, ফ্রিজসহ বিভিন্ন আসবাবপত্র লুট করে নিয়ে যায় একদল মানুষ৷ যৌনপল্লি উচ্ছেদের বিষয়ে অবশ্য মেয়রের কোন মন্তব্য পাওয়া যায়নি৷ ব্রিটিশ দাতব্য সংস্থা অ্যাকশন এইডের বাংলাদেশ অংশ জানিয়েছে, কান্দাপাড়ার যৌনপল্লিটি গত দু'শো বছর চালু ছিল৷ ব্রিটিশ ঔপনিবেশিক আমলে এটি প্রতিষ্ঠা হয়৷ উল্লেখ্য, বাংলাদেশে সাম্প্রতিক বছরগুলোতে বেশ কয়েকটি যৌনপল্লি উচ্ছেদ করে দেয়া হয়েছে৷ গত বছর মাদারীপুরের যৌনপল্লিটি উচ্ছেদ করে স্থানীয় জনতা৷ তারও আগে ঢাকার অদূরে নারায়ণগঞ্জের আলোচিত টানবাজার পল্লি বন্ধ করে দেয়া হয়৷ এআই / এসবি (এএফপি)",
  "manualKeyPhrases" : [ "যৌনপল্লি", "টাঙ্গাইল", "বাংলাদেশ", "সবচেয়ে পুরনো", "যৌনকর্মী", "কান্দাপাড়া", "বন্ধ" ],
  "automaticKeyPhrases" : [ "" ]
}