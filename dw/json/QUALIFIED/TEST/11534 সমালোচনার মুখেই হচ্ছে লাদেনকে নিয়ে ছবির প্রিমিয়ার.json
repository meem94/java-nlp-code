{
  "docID" : 11534,
  "source" : "http://www.dw.com/",
  "lang" : "BN",
  "url" : "http://www.dw.com/bn/সমালোচনার-মুখেই-হচ্ছে-লাদেনকে-নিয়ে-ছবির-প্রিমিয়ার/a-16352028",
  "title" : "সমালোচনার মুখেই হচ্ছে লাদেনকে নিয়ে ছবির প্রিমিয়ার",
  "date" : "02.11.2012",
  "writter" : "",
  "categories" : [ "বিনোদন" ],
  "article" : "বিন লাদেনকে হত্যা করার অভিযান নিয়ে ছবি৷ তার টেলিভিশন প্রিমিয়ার হবে কিনা যুক্তরাষ্ট্রের প্রেসিডেন্ট নির্বাচনের ঠিক দু’দিন আগে৷ সমালোচকরা বলছেন, এমনটি করা হচ্ছে ওবামার নির্বাচনী প্রচারণার অংশ হিসেবে৷ ছবির নাম ‘সিল টিম সিক্স : দ্য রেইড অন ওসামা বিন লাদেন'৷ শুটিং হয়েছে ভারতের খোপোলি এবং নিউ মেক্সিকোর সান্তা ফে-তে৷ শুটিংয়ের সময় একবারও জায়গা দুটোতে দেখা যায়নি ওবামাকে৷ অথচ ছবিতে ঠিকই আছেন তিনি৷ হোয়াইট হাউসের ওয়েবসাইট থেকে পুরোনো ফুটেজ নিয়ে ঢুকিয়ে দেয়া হয়েছে ছবিতে৷ তাই ৬ই নভেম্বরে অনুষ্ঠেয় নির্বাচনের দু'দিন আগে, অর্থাৎ রোববার ‘সিল টিম সিক্স'-কে প্রথমবারের মতো দর্শকের সামনে পরিবেশন করা যদি লাদেন হত্যায় ওবামার সাফল্য তুলে ধরার প্রয়াস হয়, তাহলে সেখানে সাফল্যের নায়কও কিন্তু সশরীরেই থাকছেন৷ পরিচালক জন স্টকওয়েল অবশ্য ওবামার পক্ষে প্রচার চালানোর জন্য এ সময়ে টেলিভিশন প্রিমিয়ার হচ্ছে বলে যে কথা উঠেছে তা একেবারে মানছেনই না৷ এক সাক্ষাৎকারে এমন বক্তব্যের যৌক্তিকতা নিয়েই বরং প্রশ্ন তুলে বলেছেন, ‘‘ওই কথা ভেবে তো ছবি তৈরি করা হয়নি৷ আচ্ছা, এমন লোক কি আছেন যিনি জানেন না যে ওবামার সময়েই লাদেনকে হত্যা করা হয়েছে? এ ছবিই কি সবাইকে সত্যি কথাটা জানাচ্ছে? কেউ যদি এমন দাবি করেন তাহলে সত্যই অবাক হবো আমি৷'' ‘সিল টিম সিক্স: দ্য রেইড অন ওসামা বিন লাদেন' ছবির টেলিভিশন প্রিমিয়ার হবে মার্কিন প্রেসিডেন্ট নির্বাচনের দু'দিন আগে, ন্যাশনাল জিওগ্রাফিক চ্যানেলে৷ চ্যানেলটি আবার মিডিয়া মুঘল রুপার্ট মারডকের৷ ছবির পরিবেশক এবং অন্যতম নির্বাহী প্রযোজক হার্ভে ওয়েনস্টেইন ওবামার জন্য তহবিল সংগ্রহে ভূমিকা রেখেছেন প্রকাশ্যে৷ এসব তথ্য সমালোচকদের দাবিকে উড়িয়ে না দিলেও ছবিতে গুরুত্বপূর্ণ চরিত্রে অভিনয় করা ক্যাথেলিন রবার্টসন তা উড়িয়ে দিয়ে বলছেন, ‘‘অনেক মানুষ যাতে ছবিটি দেখতে পারে সে জন্যই এ সময়ে প্রিমিয়ারের আয়োজন করা হয়েছে৷'' ‘সিল টিম সিক্স: দ্য রেইড অন ওসামা বিন লাদেন' ছবিতে তুলে ধরা হয়েছে লাদেনকে হত্যা করার রেমাঞ্চকর নাটকীয়তা৷ দেড় ঘণ্টার এ ছবিতে লাদেনের চরিত্র রূপায়ণ করেছেন ইয়ন কেম্পটন৷ এসিবি/ডিজি (এএফপি)",
  "manualKeyPhrases" : [ "মার্কিন", "লাদেন", "ছবি", "হত্যা", "প্রিমিয়ার" ],
  "automaticKeyPhrases" : [ "" ]
}