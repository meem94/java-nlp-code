{
  "docID" : 1492,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলা-হিন্দিসহ-চার-ভাষার-প্রকল্প-জিতল-দ্য-বব্স-অ্যাওয়ার্ড/a-19228933",
  "title" : "বাংলা, হিন্দিসহ চার ভাষার প্রকল্প জিতল দ‍্য বব্স অ‍্যাওয়ার্ড",
  "date" : "02.05.2016",
  "writter" : "আরাফাতুল ইসলাম, বার্লিন থেকে",
  "categories" : [ "দ্য বব্স" ],
  "article" : "দ‍্য বব্স প্রতিযোগিতার দ্বাদশ আসরে অনুকরণীয় অনলাইন অ‍্যাক্টিভিস্ট এবং তাদের কাজকে স্বীকৃতি দিয়েছে ডয়চে ভেলে৷ বাংলাদেশ, ইরান, জার্মানি এবং ভারতের প্রতিযোগীরা ‘জুরি অ‍্যাওয়ার্ড' পেয়েছেন৷ বিশ্ব বাকস্বাধীনতা দিবসের একদিন আগে, জার্মানির রাজধানী বার্লিনে বিশ্বের ১৪টি ভাষার অ‍্যাক্টিভিস্টদের সমন্বয়ে তৈরি দ‍্য বব্স জুরিমণ্ডলী এক সংবাদ সম্মেলনে বিজয়ীদের নাম ঘোষণা করেন৷ চলতি বছরের ‘জুরি অ‍্যাওয়ার্ড' বিজয়ীরা হচ্ছেন: নাগরিক সাংবাদিকতা: বাংলাদেশের তথ‍্যচিত্র ‘‘রেজর'স এজ'' বাংলাদেশে ব্লগার হত‍্যা নিয়ে তৈরি তথ‍্যচিত্র ‘‘রেজর'স এজ'' দ‍্য ববসের নাগরিক সাংবাদিকতা বিভাগে জুরি অ‍্যাওয়ার্ড জয় করেছে৷ ‘নাস্তিকের ধর্মকথা' ছদ্মনামে ব্লগ লেখা ৩৫ বছর বয়সি একজন বাংলা ব্লগার তথ‍্যচিত্রটি নির্মাণ করেছেন৷ এতে তিনি মুক্তমনা ব্লগারদের জীবন বাংলাদেশে কীভাবে হুমকির মুখে রয়েছে তা তুলে ধরেছেন৷ গত ১৪ মাসে দেশটিতে ৩৪টি হামলায় ৩৫ ব‍্যক্তি নিহত হয়েছেন, যাদের মধ‍্যে কয়েকজন মুক্তমনা ব্লগার এবং অ‍্যাক্টিভিস্ট ছিলেন৷ এ সব হামলার ২৩টির দায় স্বীকার করেছে একাধিক আন্তর্জাতিক জঙ্গি গোষ্ঠী৷ গতবছর দ‍্য বব্স জয়ী বাংলা ব্লগ মুক্তমনার মডারেটর বন‍্যা আহমেদ এবছর ছিলেন বিচারকের ভূমিকায়৷ তিনি বলেন, ‘‘পরপর দু'বছর বাংলাদেশের ব্লগারদের প্রকল্পকে স্বীকৃতি দেয়ার অর্থ হচ্ছে সেখানকার পরিস্থিতির কোনো উন্নতি হয়নি, বরং অবস্থা আরো খারাপ হয়েছে৷ গত কয়েকদিনে চারটি চাপাতি হামলার ঘটনা ঘটেছে৷ মুক্তমনা অ‍্যাক্টিভিস্ট, লেখক, ব্লগার, শিক্ষক, সংখ‍্যালঘু – কেউই দেশটির কোথাও আর নিরাপদে নেই৷'' প্রগতির জন‍্য প্রযুক্তি: ইরানের অ‍্যাপ ‘গেরশাদ' ইরানের নৈতিকতা বিষয়ক পুলিশের নজর এড়াতে তৈরি এক অভিনব অ্যাপ গেরশাদ৷ এই পুলিশ বাহিনী রাস্তায় মেয়েরা হিজাবসহ ‘ইসলামিক পোশাক' পরেছে কিনা তা লক্ষ্য করে এবং প্রয়োজনে শাস্তি দেয়৷ যখনই কোনো রাস্তায় এই পুলিশ বাহিনী চেকপোস্ট বসায়, অ্যাপের মাধ্যমে তা অন্যরা জেনে যায়৷ ফলে সহজেই পুলিশি হয়রানি এড়াতে সেই চেকপোস্ট পরিহার করে চলা সম্ভব হয়৷ অ্যাপটির ব্যবহারকারীরাই তথ্য দিয়ে অ্যাপটিকে সমৃদ্ধ করে৷ অ‍্যাপটির নির্মাতা নিজেদের পরিচয় গোপন রাখতে চান৷ দ‍্য বব্সের ইরানি ভাষার বিচারক গোলনাজ এসফানডিয়ারিকে তাঁরা জানান, ‘‘এই পুরস্কার অ‍্যাপটির ব‍্যবহারকারীদের প্রাপ‍্য৷ এটা নিঃসন্দেহে যারা নৈতিকতা বিষয়ক পুলিশ বাহিনীকে এড়িয়ে চলতে চান, তাদের উপর ইতিবাচক প্রভাব সৃষ্টি করবে৷'' সামাজিক পরিবর্তন: ভারতের অ্যাসিড হামলা বিরোধী প্রচারণা ভারতে অ্যাসিড সন্ত্রাসের বিরুদ্ধে প্রচারণা ‘স্টপ এসিড অ্যাটাকস' দ‍্য বব্সের সামাজিক পরিবর্তন বিভাগে ‘জুরি অ‍্যাওয়ার্ড' জয় করেছে৷ অ্যাসিড হামলার শিকারদের সঙ্গে সমাজের মধ্যকার যোগসূত্র স্থাপনে কাজ করছে প্রচারণাটি, কেননা হামলার শিকাররা অধিকাংশক্ষেত্রে সমাজ থেকে নিজেদের বিচ্ছিন্ন করে ফেলেন৷ এর কারণ তারা মুক্ত পরিবেশে চলাফেরার শক্তি হারিয়ে ফেলেন৷ ‘স্টপ এসিড অ্যাটাকস' প্রচারণার উদ্যোগে ভারতের আগ্রায় একটি ক্যাফে চালু করা হয়েছে যেখানে অ্যাসিড সন্ত্রাসের শিকার মেয়েরা কাজ করেন৷ দ‍্য বব্স প্রতিযোগিতার হিন্দি ভাষার জুরি অভিনন্দন সিক্রি মনে করেন, অ্যাসিড হামলা বন্ধের লড়াই বেশ কঠিন৷ আর সেই কঠিন লড়াইটাই করছে ‘স্টপ এসিড অ্যাটাকস' প্রচারণা৷ তিনি বলেন, ‘‘তারা শুধুমাত্র ভুক্তভোগীদের একত্রিত করে তাদের স্বনির্ভর করতেই সফল হয়নি, এ সংক্রান্ত আইন কঠোর করতেও সক্ষম হয়েছে৷'' শিল্প এবং সংস্কৃতি: জার্মানির ‘সেন্টার ফর পলিটিক‍্যাল বিউটি' শিল্প এবং রাজনীতির সীমান্তে প্রতিবাদের আয়োজন করে ‘সেন্টার ফর পলিটিক্যাল বিউটি'৷ উদ্দীপক প্রতিবাদের পদ্ধতি ব্যবহারের মাধ্যমে জার্মানিতে অনেক মানুষের দৃষ্টি আকর্ষণে সক্ষম হয়েছে প্রকল্পটি৷ শরণার্থী ইস্যুতে বিভিন্নভাবে জনসচেতনতা সৃষ্টি করেছে তারা৷ বার্লিনে দ‍্য বব্স জুরিমণ্ডলীর বৈঠকে বিশেষভাবে গুরুত্ব পেয়েছে এই প্রকল্পটি৷ প্রসঙ্গত, শিল্প এবং সংস্কৃতি বিভাগে অনলাইন ব‍্যবহারকারীদের ভোটে ‘ইউজার অ‍্যাওয়ার্ড' জয় করেছে বাংলাদেশের আলোকচিত্রী জিএমবি আকাশের ইন্সটাগ্রাম অ‍্যাকাউন্ট৷ বাংলাদেশের সমাজের সুবিধাবঞ্চিত মানুষদের সুখ-দুঃখ, আশা-আকাঙ্খার গল্প ছবিতে চমৎকারভাবে ফুটিয়ে তোলেন আকাশ, যিনি বেশ কয়েকটি আন্তর্জাতিক পুরস্কারও জয় করেছেন৷ এছাড়া ‘জার্মান প্রবাসে' বাংলা ভাষা বিভাগে ‘ইউজার অ‍্যাওয়ার্ড' জিতেছে৷ চলতি বছর একলাখের বেশি অনলাইন ভোট গণনা করা হয়েছে৷ দ‍্য বব্স বিজয়ী প্রকল্পগুলো সম্পর্কে ডয়চে ভেলের মহাপরিচালক পেটার লিমবুর্গ বলেন, ‘‘ডয়চে ভেলে বিভিন্ন অনুষ্ঠান এবং কর্মকাণ্ডের মাধ‍্যমে গোটা বিশ্বে বাকস্বাধীনতাকে উৎসাহ দিচ্ছে৷ দ‍্য বব্স প্রতিযোগিতার মাধ‍্যমে আমরা বাকস্বাধীনতা রক্ষার বৈচিত্র্যময় এবং মহৎ বিভিন্ন উদ‍্যোগকে স্বীকৃতি দিচ্ছি৷ বিজয়ী এ সব উদ‍্যোগ অন‍্যদের জন‍্য অনুপ্রেরণা হিসেবে কাজ করতে পারে৷ কাজের ক্ষেত্রে ভিন্নতা থাকলেও এ ধরনের উদ‍্যোগ মূলত নিপীড়িত মানুষদের সহায়তায় কাজ করছে৷'' উল্লেখ‍্য, চলতি বছর দ‍্য বব্স প্রতিযোগিতায় ২,৩০০ মনোনয়ন জমা পড়েছে৷ এগুলোর মধ‍্য থেকে ১২৬টি প্রকল্পকে চূড়ান্ত মনোনয়ন দেয়া হয়, যার মধ‍্য থেকে চারটি প্রকল্প ‘জুরি অ‍্যাওয়ার্ড' জয় করে৷ আগামী জুন মাসে জার্মানির বন শহরে অনুষ্ঠিতব‍্য গ্লোবাল মিডিয়া ফোরামে ‘জুরি অ‍্যাওয়ার্ড' বিজয়ীদের হাতে পুরস্কার তুলে দেয়া হবে৷",
  "manualKeyPhrases" : [ "ব্লগার", "বাংলা", "দ‍্য বব্স", "রেজর'স এজ", "হিন্দি" ],
  "automaticKeyPhrases" : [ "" ]
}