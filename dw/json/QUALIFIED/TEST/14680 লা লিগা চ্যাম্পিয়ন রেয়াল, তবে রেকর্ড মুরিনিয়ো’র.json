{
  "docID" : 14680,
  "source" : "http://www.dw.com/",
  "lang" : "BN",
  "url" : "http://www.dw.com/bn/লা-লিগা-চ্যাম্পিয়ন-রেয়াল-তবে-রেকর্ড-মুরিনিয়োর/a-15923930",
  "title" : "লা লিগা চ্যাম্পিয়ন রেয়াল, তবে রেকর্ড মুরিনিয়ো’র",
  "date" : "03.05.2012",
  "writter" : "",
  "categories" : [ "খেলাধুলা" ],
  "article" : "বুধবার বিলবাও’কে হারিয়ে ৩২ বারের মতো স্প্যানিশ লিগ চ্যাম্পিয়ন হল রেয়াল মাদ্রিদ৷ রেয়াল’এর কোচ জোসে মুরিনিয়ো কিন্তু চারটি ইউরোপীয় দেশে চারটি লিগ চ্যাম্পিয়নশিপ জেতার একটি – খুব সম্ভব – অবিনশ্বর রেকর্ড করলেন৷ অবশ্য এ'টা রেকর্ড ভাঙাগড়ার মৌসুম, কেননা লিগ মরশুম শেষ হতে চলেছে৷ এ'মরশুমে রেয়াল লা লিগা'য় গোল করার রেকর্ডও ভেঙেছে: ১১৫টি গোল দিয়েছে, খেয়েছে মাত্র ৩০টি৷ ব্যক্তিগতভাবে গোল করার ক্ষেত্রে বার্সা'র মেসি নক্ষত্র থাকতে রেয়াল'এর রোনাল্দো তারকার বিশেষ চোখ ধাঁধানোর উপায় নেই৷ তবুও রোনাল্দো'র টোটাল চলেছে ৪৪টি গোল, সেই সঙ্গে ইগুয়াইন'এর ২২টি এবং করিম বেঞ্জেমা'র ২০টি৷ এর আগে কখনও একই ক্লাবের তিনজন প্লেয়ার একসঙ্গে ঐ ২০ গোলের মাত্রা ছাড়াতে পারেনি৷ তা'ও আবার হাতে আরো দুটো খেলা থাকতেই পয়েন্টের তালিকায় সাত পয়েন্ট এগিয়ে থেকে চ্যাম্পিয়ন হল রেয়াল৷ বুধবার বার্সেলোনার খেলা ছিল আগে, নিজেদের মাঠে৷ সেখানেও রেকর্ড ভেঙেছে, অর্থাৎ রেকর্ড ভেঙেছেন লিওনেল মেসি৷ বার্সেলোনা মালাগা'কে হারায় ৪-১ গোলে, তার মধ্যে ছিল মেসির হ্যাটট্রিক৷ এর ফলে চলতি মরশুমে লা লিগায় মেসি'র করা গোলের সংখ্যা দাঁড়াল ৬৮৷ এ'টা একটা ইউরোপীয় রেকর্ড, যে রেকর্ড এর আগে ছিল জার্মানির গ্যার্ট ম্যুলার'এ৷ বায়ার্ন মিউনিখএর এই কিংবদন্তীসম ফরোয়ার্ড ১৯৭২-৭৩'এর মরশুমে বুন্ডেসলিগায় ৬৭টি গোল করেছিলেন৷ এছাড়া ২৪-বছর-বয়সী মেসি চলতি চ্যাম্পিয়নস লিগ মরশুমে ১৪টি গোল করে ইতিমধ্যেই আরেকটি রেকর্ড সৃষ্টি করেছেন৷ বলতে কি, বিগত মার্চ মাসে জার্মানি'র বায়ার লেভারকুজেন'এর বিরুদ্ধে মেসি'র এক ম্যাচে পাঁচ গোলও চ্যাম্পিয়নস লিগে একটা রেকর্ড৷ তবুও কোচ পেপ গুয়ার্দিওলা'র বিদায়ের মুখে বার্সার ফ্যান কিংবা খেলোয়াড়দের মন ভালো থাকার কথা নয়৷ অন্যদিকে রেয়াল'এর কোচ জোসে মুরিনিয়ো যে গত তিনবারের চ্যাম্পিয়ন বার্সার প্রতিদ্বন্দ্বিতার সত্ত্বেও এবার লা লিগা'র খেতাব ছিনিয়ে নিতে পেরেছেন, তা'তেই তিনি সবচেয়ে বেশি গর্বিত৷ ‘‘মাদ্রিদের এই খেতাব প্রাপ্য ছিল এবং সে'জন্য আমরা আমাদের ফ্যানদের এই খেতাব উৎসর্গ করছি,'' বলেছেন মুরিনিয়ো, যিনি এখন চার দেশে চার লিগ খেতাব বিজয়ী কোচ হিসেবে ফুটবলের ইতিহাসে নিজের জায়গা করে নিলেন৷ এবারকার জয় ছাড়াও স্বদেশ পর্তুগালে পোর্তো'র সঙ্গে, ইংল্যান্ডে চেলসি'র কোচ হিসেবে এবং ইটালিতে ইন্টার মিলান'এর কোচ হিসেবে লিগ খেতাব জিতেছেন মুরিনিয়ো৷ সাবাস৷ প্রতিবেদন: অরুণ শঙ্কর চৌধুরী (রয়টার্স, এপি) সম্পাদনা: সঞ্জীব বর্মন",
  "manualKeyPhrases" : [ "রেয়াল", "লিগা", "রেকর্ড", "লা", "চ্যাম্পিয়ন", "মুরিনিয়ো" ],
  "automaticKeyPhrases" : [ "" ]
}