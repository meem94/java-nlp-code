{
  "docID" : 11295,
  "source" : "http://www.dw.com/",
  "lang" : "BN",
  "url" : "http://www.dw.com/bn/দ্রগবাদের-নিয়ে-এবার-কোন-নাটক/a-16461745",
  "title" : "দ্রগবাদের নিয়ে এবার কোন নাটক",
  "date" : "18.12.2012",
  "writter" : "",
  "categories" : [ "খেলাধুলা" ],
  "article" : "সাংহাই সেনহুয়া৷ চীনের ফুটবল ক্লাব৷ তবে ফুটবলের জন্য যত বিখ্যাত, তার চেয়ে বেশি বোধহয় মাঠের বাইরের নাটকের জন্য৷ নাটকে পরের দৃশ্যে কী থাকছে? দিদিয়ের দ্রগবার বিদায়? নিকোলাস অ্যানেলকাও আছেন একই দুশ্চিন্তায়৷ ফুটবল ক্লাবে এত নাটক কেন? কী এমন নাটক হয়েছে? এমন প্রশ্ন করলে সাংহাইয়ের কোনো ফুটবলপ্রেমী নিশ্চয়ই উল্টো জানতে চাইতেন, ‘‘কী হয়নি বলুন?'' এ বছরে একটি ক্লাব কোচ পেয়েছে তিনজন৷ প্রধান পৃষ্ঠপোশক হুমকি দিয়েছেন খেলোয়াড়-কোচ-কর্মচারীদের বেতন বন্ধ করে দেয়ায়, দলের সবচেয়ে বড় তারকা ‘প্র্যাকটিস' করছেন গিয়ে ইংল্যান্ডে – নাটকের কী শেষ আছে! শেষে যাঁর কথা বলা হলো, অর্থাৎ ইংল্যান্ডে গিয়ে যিনি প্র্যাকটিস করছেন, তিনি দিদিয়ের দ্রগবা৷ না করে উপায়ই বা কী! খুব ঢাক-ঢোল পিটিয়ে চেলসি ছেড়ে সাংহাই সেনহুয়াতে গিয়ে এখন তো তাঁর হতাশায় হাত কামড়ানোর অবস্থা! বেতনই নাকি পাননা নিয়মিত৷ অথচ চীনের ক্লাবটির সঙ্গে চেলসিকে চ্যাম্পিয়ন্স লিগ জেতানো আইভরি কোস্টের এই ফরোয়ার্ডের চুক্তিপত্রে পরিস্কার লেখা – সপ্তাহ শেষে দ্রগবার ব্যাংক অ্যাকাউন্টে জমা হবে তিন লাখ ডলার৷ প্রত্যাশা অনুযায়ী খেলতে না পারলে তবু কথা ছিল৷ কিন্তু চীনে নিজের প্রথম মৌসুমেও সমর্থকদের তো কম দেননি৷ প্রথম ম্যাচেই দু'গোল দিয়ে শুরু, তারপর মোট ১১ ম্যাচ খেলে করেছেন ৮ গোল৷ এমন পারফরম্যান্সকে খারাপ বলবেন কী করে! ক্লাব কর্তৃ্পক্ষও বলছে না যে তাঁদের চাহিদা পূরণ করতে পারেননি বলে দ্রগবার ওপর তাঁরা অসন্তুষ্ট৷ আবার এ-ও বলছে না যে, দলের সেরা তারকাকে যে কোনোভাবেই হোক রাখা হবে৷ সেরকম হলে কী আর প্রাপ্য টাকা পেতে এত দেরি হয় দ্রগবার? তাছাড়া ক্যারিয়ার নিয়েও তো ভাবতে হবে৷ চেলসিকে চ্যাম্পিয়ন্স লিগ জেতানোর পর দ্রগবা চাইলে কোন ক্লাবে যেতে পারতেন না, বলুন! শুধু আগে থেকে একটা কথা হচ্ছিল, মোটা অঙ্কের অফারের পাশাপাশি নতুন জায়গায় ফুটবলকে নতুনভাবে উপভোগ করার একটা ব্যাপার ছিল বলেই না ইউরোপ থেকে এশিয়ার এক অখ্যাত ক্লাবে খেলতে যাওয়া! সেখানে নিজে ভালো খেলছেন, কিন্তু সাংহাই সেনহুয়া ১৬ দলের মধ্যে হয়েছে নবম৷ ক্লাবের ভেতরেও অস্থিরতা৷ এসব দেখে দ্রগবা চিন্তিত৷ আগামী জানুয়ারিতে শুরু হবে আফ্রিকান নেশন্স কাপ৷ তার প্রস্তুতি নিতে অন্য কোথাও না গিয়ে দ্রগবা তাই অনুশীলনে নেমেছেন চেলসির বন্ধুদের সঙ্গে৷ সেনহুয়ার কাছে নাকি ধারে ইউরোপের কোনো ক্লাবে খেলার অনুমতিও চেয়েছিলেন৷ তাই আগামী কয়েক মাসের মধ্যে ফুটবলের ছোট দেশের এই বড় তারকাকে যদি চীন ছাড়তে দেখা যায়, অবাক হওয়ার কিছুই থাকবে না৷ নিকোলাস অ্যানেলকা তো সেনহুয়া ছাড়ার হুমকি দিয়েছেন দ্রগবা যোগ দেয়ার আগেই৷ ফ্রান্সের সাবেক ফুটবলার টিগানাকে সরিয়ে তখন কোচের দায়িত্বও দেয়া হয়েছে তাঁকে৷ কিন্তু পরে যখন আর্জেন্টিনার সার্জিও বাতিস্তাকে কোচ হিসেবে নিয়ে আসার চেষ্টা শুরু হলো, অমনি ক্ষেপে গেলেন অ্যানেলকা৷ ক্লাবে নাকি থাকবেনই না৷ ছয় মাস হয়ে গেল – এখনো অবশ্য সাংহাই সেনহুয়াতেই আছেন৷ এ মৌসুমে ২২ ম্যাচে গোল করেছেন মাত্র তিনটি৷ এমন পারফরম্যান্স নিয়ে কতদিন থাকতে পারবেন কে জানে! এসিবি/ডিজি (রয়টার্স)",
  "manualKeyPhrases" : [ "সাংহাই সেনহুয়া", "নাটক", "চীন", "ক্লাব", "দ্রগবা", "দিদিয়ের দ্রগবা", "ফুটবল", "নিকোলাস অ্যানেলকা" ],
  "automaticKeyPhrases" : [ "" ]
}