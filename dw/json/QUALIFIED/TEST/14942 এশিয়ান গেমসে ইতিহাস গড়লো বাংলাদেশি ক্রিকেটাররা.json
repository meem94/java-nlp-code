{
  "docID" : 14942,
  "source" : "http://www.dw.com/",
  "lang" : "BN",
  "url" : "http://www.dw.com/bn/এশিয়ান-গেমসে-ইতিহাস-গড়লো-বাংলাদেশি-ক্রিকেটাররা/a-6269158",
  "title" : "এশিয়ান গেমসে ইতিহাস গড়লো বাংলাদেশি ক্রিকেটাররা",
  "date" : "26.11.2010",
  "writter" : "",
  "categories" : [ "খেলাধুলা" ],
  "article" : "আফগানিস্তানের আশা এবং হৃদয় ভাঙলো বাংলাদেশ৷ গুয়াংজু এশিয়ান গেমসে পুরুষদের ক্রিকেটে আফগানিস্তানকে ৫ উইকেটে হারিয়ে সোনা ছিনিয়ে নিল বাংলাদেশ৷ এশিয়ান গেমসে বাংলাদেশের প্রথম সোনা জয়ের মধ্যে দিয়ে ইতিহাস গড়লেন ক্রিকেটাররা৷ বাংলাদেশ-আফগানিস্তানের মধ্যে অনুষ্ঠিত চূড়ান্ত খেলায় শুক্রবার বাংলাদেশের সোনা জয়ের মধ্যে দিয়ে চূর্ণবিচূর্ণ হয়ে গেল আফগানিস্তানের সোনা জয়ের স্বপ্ন৷ গুয়াংগং আন্তর্জাতিক ক্রিকেট স্টেডিয়ামে টসে জিতে প্রথমে ব্যাট করতে নেমে আফগানিস্তান নির্ধারিত ২০ ওভারে ৮ উইকেট হারিয়ে করে ১১৮ রান৷ ফলে বাংলাদেশের লক্ষ্য ছিল ১১৯ রান৷ তিন বল বাকি থাকতে ৫ উইকেট হাতে রেখেই লক্ষ্যে পৌঁছে যায় আশরাফুলের লড়াকু দল৷ আফগানিস্তানের আসগর স্তানিকজাই করেন দলের পক্ষে সর্বোচ্চ ৩৮ রান৷ আর সাব্বির নুরীর ব্যাট থেকে আসে ২৫ রান৷ অন্যদিকে বাংলাদেশের হয়ে দুটি করে উইকেট নেন নাইম ইসলাম, শাহদাত হোসেন এবং মোহাম্মদ আশরাফুল৷ একটি করে উইকেট পেয়েছেন নাজমুল হোসেন এবং নাসির হোসেন৷ অবশ্য রান তাড়া করতে নেমে প্রথমেই উইকেট হারায় বাংলাদেশ৷ ৫ রান করে সাজঘরে ফিরে যান উদ্বোধনী ব্যাটসম্যান নাজিমউদ্দিন৷ আরেক উদ্বোধনী ব্যাটসম্যান ছিলেন মিঠুন আলী৷ তিনি ২২ রান করে আউট হন৷ তারপরে অধিনায়ক আশরাফুল ১০ রান করে ফিরে গেলে বাংলাদেশ দলে চাপ বাড়তে থাকে৷ এরপরে ফয়সাল হোসেন ৩ এবং শুভাগত হোম চৌধুরী ১ রান করে ফিরে গেলে হেরে যাবার আশঙ্কা বাড়তে তাকে দলের মধ্যে৷ সেই সময়েই হাল ধরেন বাংলাদেশের দুই ব্যাটসম্যান নাইম ইসলাম ও সাব্বির রহমান৷ শেষ দিকে তাদের ঝোড়ো ব্যাটিং দলকে এনে দেয় সোনার পদক৷ নাইম ৩৪ ও সাব্বির ৩৩ রানে অপরাজিত ছিলেন৷ এবারের এশিয়ান গেমসে বাংলাদেশের এটি তৃতীয় পদক৷ মেয়েদের ক্রিকেটে রূপা জিতেছে বাংলাদেশ৷ এবং বাংলাদেশের মহিলা কাবাডি দল জিতেছে ব্রোঞ্জ পদক৷ প্রতিবেদন:ফাহমিদা সুলতানা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "আফগানিস্তান", "সোনা", "ক্রিকেট", "এশিয়ান" ],
  "automaticKeyPhrases" : [ "" ]
}