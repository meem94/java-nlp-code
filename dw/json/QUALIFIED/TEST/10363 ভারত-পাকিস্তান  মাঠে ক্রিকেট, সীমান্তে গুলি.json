{
  "docID" : 10363,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারত-পাকিস্তান-মাঠে-ক্রিকেট-সীমান্তে-গুলি/a-16501733",
  "title" : "ভারত-পাকিস্তান : মাঠে ক্রিকেট, সীমান্তে গুলি",
  "date" : "06.01.2013",
  "writter" : "",
  "categories" : [ "বিশ্ব" ],
  "article" : "ভারতে চলছে পাক-ভারত ক্রিকেট সিরিজ৷ দুই দেশের মধ্যে উত্তেজনা প্রশমনে এই সিরিজ সহায়তা করবে বলে আশা করা হচ্ছিল৷ কিন্তু এরই মধ্যে কাশ্মীরে ঘটে গেলো গুলি বিনিময়ের ঘটনা৷ ফলাফল - এক পাকিস্তানি সেনার মৃত্যু৷ আর আহত হয়েছেন একজন৷ হতাহতের এই তথ্য দিয়েছে পাকিস্তানি সামরিক বাহিনী৷ তবে ভারত বলেছে তারা সেটা জানে না৷ পাকিস্তানি সামরিক বাহিনীর এক বিবৃতিতে দাবি করা হয়েছে যে, ভারতীয় বাহিনী বিভক্ত কাশ্মীরের ‘লাইন অফ কন্ট্রোল' রেখা পেরিয়ে পাকিস্তান নিয়ন্ত্রিত এলাকায় ঢুকে হাজি পির সেক্টরে অভিযান চালায়৷ পাকিস্তানি বাহিনী সফলভাবে সেটা প্রতিহত করে৷ ফলে ভারতীয়রা একটি বন্দুক আর একটি ছোরা ফেলে পালিয়ে যায়৷ তবে কাশ্মীরের শ্রীনগরে থাকা ভারতীয় সেনাবাহিনীর এক মুখপাত্র কর্নেল ব্রিজেশ পান্ডে বার্তা সংস্থা এএফপিকে বলেছেন, শনিবার মধ্যরাত পেরিয়ে সোয়া তিনটার দিকে পাকিস্তানি বাহিনী উরি সেক্টর লক্ষ্য করে মর্টার বোমা নিক্ষেপ করে৷ উরি সেক্টরের অবস্থান পাকিস্তানে থাকা হাজি পির সেক্টরের ঠিক বিপরীতে৷ এই ঘটনায় দুই পক্ষের মধ্যে ঘণ্টাখানেক গুলি বিনিময়ের ঘটনা ঘটে৷ উল্লেখ্য, ১৯৪৭ সালে ব্রিটিশ শাসন থেকে মুক্ত হওয়ার পর ভারত ও পাকিস্তানের মধ্যে তিনবার যুদ্ধ হয়৷ যার দুটিরই কারণ কাশ্মীর৷ কেননা দুই দেশই মনে করে কাশ্মীর তাদের অংশ৷ সবশেষ যুদ্ধটি হয় ১৯৯৯ সালে৷ সেসময় পাকিস্তান ‘লাইন অফ কন্ট্রোল' পেরিয়ে ভারতের কার্গিল এলাকা দখল করে নিয়েছিল৷ অবশ্য পরবর্তীতে ভারতীয় বাহিনী পাকিস্তানি পক্ষকে সরিয়ে দিতে সমর্থ হয়৷ এরপর ২০০৩ সালের নভেম্বর থেকে দুই দেশের মধ্যে যুদ্ধবিরতি বলবৎ থাকলেও মাঝেমধ্যেই গুলি বিনিময়ের ঘটনা ঘটে বলে জানা গেছে৷ ভারত ও পাকিস্তানের সম্পর্কে আবারও উত্তেজনা দেখা দেয় ২০০৮ সালে, যখন পাকিস্তান থেকে আসা একদল সন্ত্রাসী মুম্বইয়ে হামলা চালিয়ে ১৬৬ জনকে হত্যা করে৷ ঐ ঘটনায় পাকিস্তানের বিরুদ্ধে সন্ত্রাসীদের লালন পালনের অভিযোগ আনে ভারত৷ তবে পাকিস্তান সেই অভিযোগ বরাবরই প্রত্যাখ্যান করেছে৷ এরপর গত বছরের ফেব্রুয়ারি মাস থেকে আবার দুই দেশের মধ্যে আলোচনা শুরু হয়েছে৷ জেডএইচ / এআই (এএফপি, রয়টার্স)",
  "manualKeyPhrases" : [ "পাকিস্তান", "ক্রিকেট সিরিজ", "গুলি", "পাক-ভারত", "ভারত" ],
  "automaticKeyPhrases" : [ "" ]
}