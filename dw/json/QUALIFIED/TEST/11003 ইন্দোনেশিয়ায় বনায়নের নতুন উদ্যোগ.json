{
  "docID" : 11003,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইন্দোনেশিয়ায়-বনায়নের-নতুন-উদ্যোগ/a-17481597",
  "title" : "ইন্দোনেশিয়ায় বনায়নের নতুন উদ্যোগ",
  "date" : "08.03.2014",
  "writter" : "মোনিকা গ্রিবেলার / এআই",
  "categories" : [ "অন্বেষণ" ],
  "article" : "জাহাজ, গাড়ি, বিমান বা ট্রেন চলাচলের কারণে পরিবেশের যে ক্ষতি হচ্ছে, তার চেয়ে বেশি ক্ষতি হচ্ছে বনভূমি ধ্বংসের কারণে৷ পৃথিবীতে প্রতি বছর গড়ে গ্রিসের আয়তনের সমান বনভূমি ধ্বংস হচ্ছে৷ এখন অবশ্য বনায়নের নতুন উদ্যোগ শুরু হয়েছে৷ ইন্দোনেশিয়ার গ্রীষ্মমণ্ডলীয় জঙ্গলে ঘন সবুজ গাছপালা আর বিভিন্ন প্রাণীর দেখা মেলে৷ আর এই সবুজের বড় শত্রু বাওয়ালরা৷ প্রতি কিউবিক মিটার কাঠ সংগ্রহ করে তারা আয় করে বিশ ইউরোর মতো৷ অর্থ আয়ে তারা সংরক্ষিত বন থেকেও অবৈধভাবে গাছ কাটে৷ এমনকি জার্মান-ইন্দোনেশীয় বন প্রকল্পের কর্মকর্তারাও তাদের ঠেকাতে পারে না৷ প্রশ্ন হচ্ছে, বাওয়ালরা কি জানে এটা অবৈধ? তাদের পুলিশ ধরতে পারে৷ এক করাতির বলেন, ‘‘অবশ্যই আমরা ভীত''৷ হাসতে হাসতে একথা বলেন করাতি৷ কেননা তিনি জানেন, পুলিশ ঘুস নেয়৷ বন প্রকল্পের কর্মকর্তা সোলিচিন সহকর্মীদের সহায়তায় অবৈধ গাছ কাটা বন্ধ করতে চান৷ ২৪ হাজার হেক্টর বনের দায়িত্ব সরকার তাদের দিয়েছে৷ এই বন রক্ষা করতে চান সোলিচিন৷ তিনি বলেন, ‘‘আমাদের কী পরিমাণ কার্বন আছে এবং দাবানলসহ নানা কারণে কী পরিমাণ কার্বন কমার শঙ্কা রয়েছে তা জানলে হিসেব সহজ হয়৷ আমরা বুঝতে পারি, কতটা কার্বন জমা করা যেতে পারে এবং পরবর্তীতে কতটা কার্বন ক্রেডিট হিসেবে বিক্রি করা যাবে৷'' বড় বড় শিল্পসংস্থাগুলো বর্তমানে তাদের কার্বন ফুটপ্রিন্ট উন্নয়নে কার্বন ক্রেডিট কিনে নেয়৷ আর তা বিক্রি করে প্রকল্পের জন্য অর্থ আয় এবং বন রক্ষা সম্ভব হয়৷ সোলিচিনের সহকর্মীদের কাছে এটা অর্থ আয়ের নতুন উপায়৷ আগে তারা অবৈধভাবে কাঠ কাটতো৷ এখন বন থেকে গাছের চারা সংগ্রহ করে গ্রামে নিয়ে যায়৷ গ্রামের নাম বিনা ডেসা৷ ১৫০ জন মানুষের এই গ্রামে একটি নার্সারি রয়েছে৷ বন থেকে আনা চারা এখানে তিন মাস ধরে বড় করা হয়৷ তারপর বন প্রকল্পে সেগুলো রোপণ করা হয়৷ পরিবেশ সুরক্ষায় এ ধরনের প্রকল্প পৃথিবীর অন্যান্য অঞ্চলেও চালু করা সম্ভব৷",
  "manualKeyPhrases" : [ "নতুন", "উদ্যোগ", "পরিবেশ", "অবৈধ", "কার্বন ক্রেডিট" ],
  "automaticKeyPhrases" : [ "" ]
}