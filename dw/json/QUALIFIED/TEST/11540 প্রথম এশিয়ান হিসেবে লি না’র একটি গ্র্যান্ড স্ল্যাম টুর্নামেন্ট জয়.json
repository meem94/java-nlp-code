{
  "docID" : 11540,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রথম-এশিয়ান-হিসেবে-লি-নার-একটি-গ্র্যান্ড-স্ল্যাম-টুর্নামেন্ট-জয়/a-15132026",
  "title" : "প্রথম এশিয়ান হিসেবে লি না’র একটি গ্র্যান্ড স্ল্যাম টুর্নামেন্ট জয়",
  "date" : "05.06.2011",
  "writter" : "",
  "categories" : [ "খেলাধুলা" ],
  "article" : "প্রথম এশিয়ান হিসেবে একটি গ্র্যান্ড স্ল্যাম টুর্নামেন্ট জিতে নিলেন চীনা তারকা লি না৷ ফরাসি ওপেন টেনিসে প্রতিযোগিতার ফাইনালে গতবারের সেরা ইটালির ফ্রানচেস্কা শিয়াভোনেকে হারিয়ে এই ইতিহাস গড়লেন লি৷ এখনও বিশ্ব ব়্যাঙ্কিং-এ ছয় এর ঘরে লি না'র নাম৷ তবে ফরাসি ওপেনে ৬-৪, ৭-৬ সেটে শিয়াভোনেকে হারিয়ে এবার হয়তো সেরা চার-এর ঘরে পৌঁছে বছর শেষ করতে পারবেন তিনি৷ ২৯ বছর বয়সি লি একটি গ্র্যান্ড স্ল্যাম টুর্নামেন্টের খেতাব ঘরে তুলবে এমনটা তাঁর স্পন্সর প্রতিষ্ঠানও ভাবতে পারেনি৷ আর চীনাদের কাছে এটা এক মহাঅর্জন৷ তাই দেশটির রাষ্ট্রীয় টেলিভিশনের ক্রীড়া উপস্থাপক লি'র শনিবারের জয়সূচক শটের পর উচ্ছ্বসিত হয়ে বললেন, ‘‘এটা রহস্যময়৷ এক মহাসাফল্য৷ টেনিসের ১০০ বছরেরও বেশি সময়ে এটাই প্রথম ঘটনা৷'' এদিকে, এই জয়ের পর লি সাংবাদিকদের জানালেন যে, তাঁর স্পন্সর চীনা অক্ষরে ‘নিজের রূপ ধরো' বাণী লিখে জার্সি তৈরি করার পর জিজ্ঞেস করেছিল এটা তিনি পরবেন কিনা৷ লি'র জবাব, ‘অবশ্যই পরবো৷' তবে আরো ভেতরের খবর প্রকাশ করে লি জানালেন, ‘‘এই জার্সি তৈরি করা হয়েছিল মাত্র ৩০টি৷ কিন্তু এখন নিশ্চয়ই তাদেরকে এটির আরো অনেকগুলো কপি তৈরি করতে হবে কারণ প্রচুর ভক্ত সেটি খুঁজে ফিরছে৷'' শেষ চারে মারিয়া শারাপোভাকে হারিয়ে যেন লি'র আত্মবিশ্বাস উঠেছিল বেশ তুঙ্গে৷ ফাইনালে শুরু থেকেই একচেটিয়া দাপট নিয়ে লড়েছেন শিয়াভোনের বিপক্ষে৷ ফলে ঠিক ভারসাম্য ধরে রাখতে পারেননি ৩০ বছর বয়সি মিলানিজ তারকা শিয়াভোনে৷ চমৎকার এই জয়ের পর লি না'র মন্তব্য, ‘‘প্রথম কোন চীনার একটি গ্র্যান্ড স্ল্যাম টুর্নামেন্ট জয় টেনিসে চীনের এগিয়ে যাওয়ার প্রমাণ৷ আমার বিশ্বাস, চীনে এবার টেনিস আরো অনেক বেশি ছড়িয়ে পড়বে৷'' ব্যাডমিন্টন দিয়ে ক্রীড়া জগতে প্রবেশের পর কীভাবে মাত্র নয় বছর বয়সে টেনিস কোর্টে লি'র পদচারণা সেই গল্প শোনালেন তিনি৷ বললেন, ‘‘দুই বছর ব্যাডমিন্টন খেলার পর প্রশিক্ষক বললেন, ব্যাডমিন্টন খেলার জন্য তুমি যথেষ্ট নও, সম্ভবত টেনিসেই তুমি ভালো করবে৷ সুতরাং পাল্টিয়ে ফেল৷ অথচ চীনে তখনও টেনিস তেমন জনপ্রিয় ছিল না৷ কিন্তু আমার বাবা-মা টেনিস কোর্ট দেখার পর আমাকে টেনিস খেলতে দেওয়ার জন্য রাজি হয়ে যান৷'' এমনকি ২১-২২ বছর বয়সে গ্র্যান্ড স্ল্যামের মেইন ড্র'তে পৌঁছতে ব্যর্থ হয়ে প্রায় দুই বছর টেনিস খেলেননি তিনি৷ সেসময় মনোযোগ দেন সাংবাদিকতা বিষয়ে পড়ালেখায়৷ তবে আবারও একটি জাতীয় প্রতিযোগিতার হাতছানি টেনিসের প্রতি তাঁর প্রকৃত উদ্দীপনাকে জাগিয়ে তোলে৷ সেই পথ ধরে এবার ইতিহাস গড়লেন লি না৷ প্রতিবেদন: হোসাইন আব্দুল হাই সম্পাদনা: অরুণ শঙ্কর চৌধুরী",
  "manualKeyPhrases" : [ "জয়", "গ্র্যান্ড", "হিসেবে", "টুর্নামেন্ট", "লি", "স্ল্যাম", "একটি", "এশিয়ান", "প্রথম" ],
  "automaticKeyPhrases" : [ "" ]
}