{
  "docID" : 14712,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুলিশ-হত্যা-মামলায়-স্থায়ী-জামিন-ফখরুলের-আন্দোলনের-আহ্বান/a-17712204",
  "title" : "পুলিশ হত্যা মামলায় স্থায়ী জামিন ফখরুলের, আন্দোলনের আহ্বান",
  "date" : "17.06.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "গাড়িতে আগুন দিয়ে পুলিশ হত্যা মামলায় স্থায়ী জামিন পেয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ তিন নেতা৷ জামিন পাওয়ার পর, সরকারকে অপসারণ করতে দেশবাসীকে আন্দোলনে ঝাঁপিয়ে পড়ার আহ্বান জানান মির্জা ফখরুল৷ মঙ্গলবার সকালে মির্জা ফখরুলসহ তিন নেতা ঢাকার মুখ্য মহানগর হাকিম (সিএমএম) আদালতে হাজির হয়ে পুলিশ হত্যা মামলায় জামিন স্থায়ী করার আবেদন করলে, মেট্রোপলিটন ম্যাজিস্ট্রেট হাসিবুল হক তাঁদের জামিন স্থায়ী করেন৷ অন্য দু'জন হলেন স্থায়ী কমিটির সদস্য গয়েশ্বর চন্দ্র রায় ও সদস্য সচিব আবদুস সালাম৷ গত বছরের ডিসেম্বর মাসে মির্জা ফখরুলসহ পাঁচজনের বিরুদ্ধে হরতাল অবরোধে গাড়ি ভাঙচুর, গাড়িতে আগুন ও হত্যা সংক্রান্ত পৃথক দু'টি মামলা দায়ের করা হয় রমনা থানায়৷ এর একটি গত বছরের ২৪শে ডিসেম্বর বাংলামোটরে পুলিশের ‘রিকুইজিশন' করা বাসে পেট্রোল বোমা হামলায় ট্রাফিক পুলিশের কনস্টেবল পুড়ে মারা যাওয়ার ঘটনার মামলা৷ অন্যটি গাড়ি ভাঙচুর ও গাড়িতে আগুন দেয়ার মামলা৷ এ সব মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ মোট পাঁচজন এতদিন জামিনে ছিলেন৷ এর আগে জামিনের মেয়াদ বাড়ানোর আবেদন করা হলে বিচারক ১৭ই জুন পর্যন্ত বাড়িয়ে দেন৷ তবে মঙ্গলবার তাঁরা এ সংক্রান্ত মামলায় স্থায়ী জামিন পেলেন, যা ডয়চে ভেলেকে জানান তাঁদের আইনজীবী জয়নুল আবেদিন মেজবাহ৷ এ মামলার বাকি দু'জন আসামি হচ্ছেন ঢাকা মহানগর বিএনপির আহ্বায়ক সাদেক হোসেন খোকা ও ছাত্রদলের সভাপতি আব্দুল কাদের ভূঁইয়া জুয়েল৷ এদিকে স্থায়ী জামিন পাওয়ার পর, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘‘ক্ষমতায় টিকে থাকতে বর্তমান অবৈধ ও অনৈতিক সরকার গুম, খুনের মাধ্যমে দেশকে ভয়ার্ত ত্রাসের রাজত্বে পরিণত করেছে৷ তাই জনগণকে এর থেকে রক্ষা করতে খালেদা জিয়ার নেতৃত্বে সবাইকে আন্দোলনে ঝাঁপিয়ে পড়তে হবে৷'' মঙ্গলবার দুপুরে জাতীয় প্রেস ক্লাবে এক অনুষ্ঠানে তিনি বলেন, ‘‘আমরা বর্তমানে একটি শ্বাসরুদ্ধকর ভয়ংকর পরিস্থিতির মধ্যে বাস করছি৷ আপনারা দেখেছেন কিছুদিন আগে মিরপুরের কালশীতে ঘরের দরজা বন্ধ করে কীভাবে নৃশংসভাবে নয়জনকে পুড়িয়ে হত্যা করা হয়েছে৷ এটা মধ্যযুগীয় বর্বরতাকেও হার মানায়৷ এর আগে ফেনীতে প্রকাশ্য দিবালোকে রাস্তায় গাড়িতে আগুন দিয়ে এবং গুলি করে উপজেলা চেয়ারম্যানকে হত্যা করা হয়েছে৷ এছাড়াও নারায়ণগঞ্জে মানুষকে খুন করে পরে পেট কেটে ইট বেঁধে লাশ নদীতে ফেলে দেয়াও হয়৷ এ সবের জন্য বর্তমান অবৈধ ও অনৈতিক সরকার দায়ী৷'' সরকার রাষ্ট্রযন্ত্রকে ব্যবহার করে প্রশাসনসহ সব রাষ্ট্রীয় প্রতিষ্ঠানকে অকার্যকর বানিয়ে রেখেছে বলেও দাবি করেন বিএনপির ভারপ্রাপ্ত মহাসচিব৷",
  "manualKeyPhrases" : [ "নেতা", "মামলা", "আগুন", "পুলিশ", "মির্জা ফখরুল ইসলাম আলমগীর", "জামিন", "মহাসচিব", "গাড়ি", "হত্যা", "ভারপ্রাপ্ত" ],
  "automaticKeyPhrases" : [ "" ]
}