{
  "docID" : 15474,
  "source" : "http://www.dw.com/",
  "lang" : "BN",
  "url" : "http://www.dw.com/bn/মানবাধিকার-পরিস্থিতি-নিয়ে-উদ্বেগজনক-কিছু-হয়নি/a-15924341",
  "title" : "‘মানবাধিকার পরিস্থিতি নিয়ে উদ্বেগজনক কিছু হয়নি’",
  "date" : "03.05.2012",
  "writter" : "",
  "categories" : [ "বিশ্ব" ],
  "article" : "দুই দিনের সফরে ঢাকা এসেছেন জাপানের উপ প্রধানমন্ত্রী কাতসুইয়া ওকাদা৷ আর শনিবার ঢাকায় আসছেন মার্কিন পররাষ্ট্রমন্ত্রী হিলারি ক্লিন্টন এবং ভারতের অর্থমন্ত্রী প্রণব মুখার্জি৷ জাপানের উপ প্রধানমন্ত্রী কাতসুইয়া ওকাদা ঢাকায় আসেন বৃহস্পতিবার দুপুরে৷ বিমানবন্দরে তাঁকে স্বাগত জানান বাংলাদেশের পররাষ্ট্রমন্ত্রী ডা. দীপু মনি৷ বিকেলে তিনি বাংলাদেশের পররাষ্ট্রমন্ত্রীর সঙ্গে ঢাকা-টোকিও দ্বিপাক্ষিক বৈঠকে অংশ নেন৷ সন্ধ্যায় বৈঠক করেন বাংলাদেশের প্রধানমন্ত্রী শেখ হাসিনার সঙ্গে৷ এসব বৈঠকে মেট্রোরেল, গভীর সমুদ্র বন্দর, পদ্মা সেতুতে অর্থায়ন এবং ব্যবসা ও বিনিয়োগ নিয়ে কথা হয়েছে৷ রাতে তাঁর বাংলাদেশের বিরোধী দলীয় নেতা খালেদা জিয়ার সঙ্গে বৈঠকের কথা রয়েছে৷ এদিকে শনিবার দুই দিনের সফরে ঢাকায় আসছেন মার্কিন পররাষ্ট্রমন্ত্রী হিলারি ক্লিন্টন৷ এ নিয়ে এক প্রেস ব্রিফিংয়ে সাংবাদিকরা পররাষ্ট্রমন্ত্রী ডা. দীপু মনির কাছে জানতে চান, হিলারি বাংলাদেশের চলতি রাজনৈতিক এবং মানবাধিকার পরিস্থিতি নিয়ে কথা বলবেন কিনা৷ জবাবে পররাষ্ট্রমন্ত্রী বলেন, এটি বাংলাদেশের অভ্যন্তরীণ বিষয়৷ আর মানবাধিকার পরিস্থিতি নিয়ে উদ্বেগজনক কিছু হয়নি৷ এই সময়ে সবচেয়ে আলোচিত বিষয় হল মার্কিন যুক্তরাষ্ট্রের সঙ্গে বাংলাদেশের সম্ভাব্য বাণিজ্য ও বিনিয়োগ সহযোগিতা রূপরেখা বা টিকফা চুক্তি৷ পররাষ্ট্রমন্ত্রী জানান এই চুক্তি এবারে হবে কিনা তা নিশ্চিত নয়৷ তবে অংশীদারিত্বমূলক আলোচনার চুক্তি হতে পারে৷ আর আলোচনা হবে ব্যবসা বাণিজ্য নিয়ে৷ একই দিনে ঢাকায় আসবেন ভারতের অর্থমন্ত্রী প্রণব মুখার্জি৷ তিনি বিশ্বকবি রবীন্দ্রনাথ ঠাকুরের সার্ধশত জন্মবার্ষিকীর সমাপনি অনুষ্ঠানে যোগ দেবেন৷ ডা. দীপু মনি জানান, প্রণব মুখার্জির সঙ্গে তিস্তার পানিসহ দ্বিপাক্ষিক বিষয়েও আলোচনা হবে৷ প্রতিবেদন: হারুন উর রশীদ স্বপন, ঢাকা সম্পাদনা: সঞ্জীব বর্মন",
  "manualKeyPhrases" : [ "উপ", "উদ্বেগজনক", "মানবাধিকার", "পরিস্থিতি", "প্রধানমন্ত্রী", "কাতসুইয়া", "ওকাদা" ],
  "automaticKeyPhrases" : [ "" ]
}