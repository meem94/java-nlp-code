{
  "docID" : 10542,
  "source" : "http://www.dw.com/",
  "lang" : "BN",
  "url" : "http://www.dw.com/bn/গোলাম-আযমের-রায়ে-সন্তুষ্ট-নয়-সাধারণ-জনতা/a-16951167",
  "title" : "গোলাম আযমের রায়ে সন্তুষ্ট নয় সাধারণ জনতা",
  "date" : "15.07.2013",
  "writter" : "",
  "categories" : [ "ব্লগওয়াচ" ],
  "article" : "একাত্তরের যুদ্ধাপরাধের দায়ে গোলাম আযমকে দেওয়া ৯০ বছরের কারাদণ্ডের আদেশে সন্তুষ্ট নয় সাধারণ জনতা৷ ব্লগ, ফেসবুকে এই বিষয়ে ক্ষুব্ধ প্রতিক্রিয়া জানিয়েছেন অনেকে৷ জনপ্রিয় কমিউটিনিটি বাংলা ব্লগ সামহয়্যার ইন ব্লগে ব্লগার তুহিন সরকার লিখেছেন, ‘‘এটি হতাশাব্যঞ্জক দ্বিতীয় রায়৷ তাৎক্ষণিক প্রতিক্রিয়ায় গণজাগরণ মঞ্চ এ রায় প্রত্যাখান করে৷'' একই বিষয়ে আমার ব্লগে সাইফ সারোয়ারের লেখার শিরোনাম, ‘‘চুদুর বুদুর বিচার মানিনা''৷ এই ব্লগার গোলাম আযমের বিরুদ্ধে দেওয়া রায়কে ‘‘প্রহসনের বিচার'' আখ্যা দিয়েছে তার ফাঁসি দাবি করেছেন৷ ফেসবুকে এই বিষয়ে মন্তব্য করেছেন অসংখ্য মানুষ৷ ক্ষমতাসীন দলের সংসদ সদস্য গোলাম মওলা রনি লিখেছেন, ‘‘আমরা ৭০-এর দশক থেকেই গোলাম আজমের ফাঁসির দাবি শুনে আসছি আর তখন দেশবাসী সাঈদী বা কাদের মোল্লার নামও জানতো না৷ এই রায়ের পর নিশ্চিন্তে বলা যায় সালাউদ্দিন কাদের চৌধুরীর কি হবে৷ কারণ সাফাই সাক্ষী দিবেন সালমান এফ. রহমান৷'' সাংবাদিক গোলাম মোর্তোজা ফেসবুকে লিখেছেন, ‘‘প্রধানমন্ত্রীর উপদেষ্টা গওহর রিজভীর সঙ্গে মার্কিন রাষ্ট্রদূতের বাসায় জামায়াত নেতা ব্যারিস্টার আবদুর রাজ্জাকের আঁতাতের ফলাফল এই রায়৷'' লন্ডনে অবস্থানরত ব্লগার নিঝুম মজুমদারও একই দিকে ইঙ্গিত করেছেন৷ তিনি লিখেছেন, ‘‘আরেকবার শাহবাগ জাগবে তারপর সেই রেশ ধরে লক্ষ লক্ষ লোক সেখানে যাবে এবং সরকারের জনপ্রিয়তা বাড়বে৷ এই তো প্ল্যান? নাকি মার্কিন অ্যাম্বাসেডরের বাসার মিটিং-এর ফলাফল এটা? নাকি মীর কাশিম টাকার গুদাম খুলে দিয়েছে? কোনটা? যেটাই হোক না কেন, কাজটা ভালো হোলো না৷'' এদিকে, এই রায় প্রত্যাখ্যান করে সবাইকে শাহবাগে সমবেত হওয়ার আহ্বান জানিয়েছে গণজাগরণ মঞ্চ৷ যুদ্ধাপরাধীদের সর্বোচ্চ শাস্তির দাবিতে আন্দোলনরত এই গোষ্ঠী তাদের ফেসবুক পাতায় লিখেছে, ‘‘সবাই শাহবাগ আসেন৷ ৩০ লক্ষ শহিদের রক্তের ঋণ দরকার হইলে তিন কোটি মানুষ জীবন দিয়ে শুধবো৷'' আল-আমিন কবির এই বিষয়ে লিখেছেন, ‘‘বন্ধুরা ফেইসবুকে পোস্ট দিয়ে শাহবাগে যাওয়ার আহ্বান জানাইতেছে৷ প্রশ্ন হচ্ছে, কেন শাহবাগে যাবো? কাদের কাছে বিচার‬ চাইতে যাবো?'' ডয়চে ভেলের ফেসবুক পাতায় অমিত ইমতিয়াজ এই বিষয়ে লিখেছেন, ‘‘পাঁচটি মামলায় ৯০ বছরের জেল৷ ওনার নয় মাসও জেলে থাকতে হবে না৷ বিএনপি ক্ষমতায় আসলে ৯০ দিনের আগেই ছাড়া পাবে৷ এই রায় মেনে নেওয়া যায় না৷'' তবে আব্দুল্লাহ আল কাফি নামক এক ব্যক্তি ফেসবুকে লিখেছেন, ‘‘প্রজন্মের পর প্রজন্মকে শেখানো হতো গোলাম আযম একজন রাজাকার৷ আজকের রায়ের মাধ্যমে আদালত নিজে মুখে স্বীকার করেছে, গোলাম আযম ৭১-এ প্রত্যক্ষ কিংবা পরোক্ষভাবে কোনো অপরাধের সাথে জড়িত নয়৷ রায় যাই হোক না কেনো আদালত নিজে সাক্ষ দিয়েছে গোলাম আযম যুদ্ধাপরাধী/রাজাকার নয়৷'' উল্লেখ্য, ঢাকার বিতর্কিত আন্তর্জাতিক অপরাধ ট্রাইব্যুনাল-১ সোমবার জামায়াতে ইসলামীর সাবেক আমির গোলাম আযমকে বিভিন্ন অপরাধে মোট ৯০ বছরের কারাদণ্ড দিয়েছে৷ এই রায়ের বিরুদ্ধে আপিলের ঘোষণা দিয়েছেন গোলাম আযমের আইনজীবী ব্যারিস্টার আব্দুর রাজ্জাক৷ সংকলন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "গণজাগরণ মঞ্চ", "ব্লগার", "রায়", "যুদ্ধাপরাধী", "ব্লগ" ],
  "automaticKeyPhrases" : [ "" ]
}