{
  "docID" : 10386,
  "source" : "http://www.dw.com/",
  "lang" : "BN",
  "url" : "http://www.dw.com/bn/বেগম-খালেদা-জিয়া-মা-দুর্গা/a-17145498",
  "title" : "বেগম খালেদা জিয়া ‘মা দুর্গা'!",
  "date" : "08.10.2013",
  "writter" : "",
  "categories" : [ "ব্লগওয়াচ" ],
  "article" : "প্রায়ই অস্বাভাবিক মন্তব্য করতে শোনা যায় বাংলাদেশের রাজনীতিবিদদের৷ সম্প্রতি একটি মন্তব্যের জন্য বিএনপি নেতা গয়েশ্বর চন্দ্র রায়কে নিয়ে খুব আলোচনা হচ্ছে৷ ‘আমার ব্লগে' এ নিয়েই লিখেছেন এক ব্লগার৷ প্রায়ই অস্বাভাবিক মন্তব্য করতে শোনা যায় বাংলাদেশের রাজনীতিবিদদের৷ সম্প্রতি একটি মন্তব্যের জন্য বিএনপি নেতা গয়েশ্বর চন্দ্র রায়কে নিয়ে খুব আলোচনা হচ্ছে৷ ‘আমার ব্লগে' এ নিয়েই লিখেছেন এক ব্লগার৷ গত ৬ই অক্টোবর ঢাকার কেরানিগঞ্জে বিএনপির স্থায়ী কমিটির সদস্য গয়েশ্বর চন্দ্র রায় বলেছেন, বিরোধী দলনেত্রী বেগম খালেদা জিয়া হিন্দু ধর্মাবলম্বীদের ‘মা দুর্গা'-র মতো৷ এ নিয়ে ব্লগার এ হুসাইন মিন্টু ‘দেবী খালেদা/পূজারী গয়েশ্বর' – এই শিরোনামে একটি ব্যঙ্গাত্মক লেখা লিখেছেন৷ সাধু ভাষার এ লেখাটিতে কিছু প্রশ্ন রেখেছেন এ হুসাইন মিন্টু৷ প্রশ্নের আগে সাবেক মন্ত্রী গয়েশ্বর চন্দ্র রায়ের মন্তব্যটির প্রসঙ্গে লিখেছেন, ‘‘বিএনপি-র স্থায়ী কমিটির সদস্য গয়েশ্বর চন্দ্র রায় কহিয়াছেন, আমাদের মাঝে এমন মা আসিবেন, যিনি আমাদিগকে জালিমদের হস্ত হইতে সুরক্ষা করিবেন আর সেই মা হইলেন বেগম খালেদা জিয়া, যিনি স্বয়ং দু্র্গার রূপে আবর্তিত হইয়াছেন!'' মিন্টুর ধারণা বিএনপি নেতা নিজের স্বার্থেই এমন মন্তব্য করেছেন, দেশ,জাতি বা দলের কল্যাণের জন্য নয়৷ নিজের এ ধারণাটি তিনি প্রকাশ করেছেন এভাবে, ‘‘ অপ্রকাশিত খবর: এই কথা শুনিয়া ম্যাডাম খুশিতে বাকবাকুম হইয়া কহিয়াছেন, পূজারী গয়েশ্বর আমি তোমার অর্চনায় অভিভূত তথা সমাদৃত হইয়াছি৷ বিএনপি ক্ষমতায় যাইতে পারিলে তুমি মন্ত্রী হইবে৷ তুমি রাজনীতিতে নোবেল পাইবার যোগ্যতা অর্জন করিয়াছ৷ যাও, নাকে খাঁটি সরিয়ার তৈল মর্দন করিয়া সুনিদ্রা যাও৷'' তারপরই মিন্টু জানতে চেয়েছেন, ‘‘খালেদা যদি দেবী হইয়া থাকেন, পূজারী গয়েশ্বর তাহাকে কতবার ভক্তি পদর্শন করিয়াছেন? যদি না করিয়া থাকেন, তাহলে কি ধর্মব্রত পালনে তাহার অনিহা আছে? তিনি কি নাস্তিক? নাস্তিক হইলে ধর্ম লইয়া এই প্রকার গুরুগম্ভীর মন্তব্য করিবার অধিকার তিনি কোথায় পাইয়াছেন?'' পরের প্রশ্ন, ‘‘খালেদা যদি দেবী হইয়া থাকেন, তাহার দল বিএনপি কিভাবে ইসলামী মূল্যবোধের কথা প্রচার করিতেছে? ধর্মের নামে কি অহর্নিশ ভণ্ডামি করিয়া চলিয়াছেন? বিএনপি যদি ইসলামী মূল্যবোধে বিশ্বাস না করে, তবে স্বঘোষিত ইসলামী দল জামাত ও ইসলামী ঐক্যজোট কেন তাহাদের সহিত জোটবদ্ধ হইয়াছে? দেবী দুর্গার সহিত কোনো প্রকার চলা ফেরা অথবা জোটবদ্ধ হওয়া কি ইসলাম সমর্থন করিয়া থাকে বা ইহা কি সহি বলিয়া গন্য হইবে?'' প্রশ্নের পর দীর্ঘ মন্তব্য দিয়ে লেখা শেষ করেছেন এ হুসাইন মিন্টু৷ তাঁর মতে, ‘‘খোশামোদ, চাটুকারিতা, স্তাবকতা, মোসাহেবি, চামচামী, তোষামোদ কত প্রকার ও কি কি, যদি উহা প্রত্যক্ষ করিতে বা জানিতে চাহো, তাহা হইলে অতিসত্ত্বর বাংলাদেশের রাজনীতিতে নামিয়া পড়ুো বা রাজনৈতিকদের দিকে তাকাইয়া দেখো৷ আউট অফ ডেফিনেশন এন্ড ইনটু দ্যা ডেফিনেশন, সকল প্রকার মোসাহেবি (adulation) এইখানে মিলিবে৷ প্রচলিত বর্তমান রাজনীতিতে সৎ, যোগ্য ও ত্যাগী নেতৃবৃন্ধ হইতে মোসাহেবগণের ভবিষ্যত অত্যন্ত উজ্জ্বল৷ রাজনৈতিক দলগুলির প্রতি দৃষ্টিপাত করিবার পর মুজিব বা গান্ধীর ন্যায় কাউকে দেখিতে না পারিলেও, দিলদার, টেলিসামাদ, জনি লেভারের মতো কমেডিয়ানদিগকে অহরহ প্রত্যক্ষ করিতে পারিবে৷'' সংকলন: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "খালেদা জিয়া", "গয়েশ্বর", "মন্তব্য", "দেবী", "দুর্গা", "চাটুকারিতা" ],
  "automaticKeyPhrases" : [ "" ]
}