{
  "docID" : 15481,
  "source" : "http://www.dw.com/",
  "lang" : "BN",
  "url" : "http://www.dw.com/bn/মিয়ানমারের-সংসদে-সু-চির-প্রথম-ভাষণ/a-16123619",
  "title" : "মিয়ানমারের সংসদে সু চি’র প্রথম ভাষণ",
  "date" : "25.07.2012",
  "writter" : "",
  "categories" : [ "সমাজ সংস্কৃতি" ],
  "article" : "মিয়ানমারের বিরোধী দলীয় নেত্রী অং সান সু চি বুধবার সেদেশের সংসদে প্রথম ভাষণ প্রদান করেছেন৷ সু চি মিয়ানমারের সংখ্যালঘুদের অধিকার নিশ্চিত করতে প্রয়োজনীয় আইন প্রণয়নে সংসদের প্রতি আহ্বান জানান৷ গত এপ্রিলে মিয়ানমারের উপ-নির্বাচনে একটি আসনে জয়লাভ করেন অং সান সু চি৷ এই জয়ের মাধ্যমে সু চি'র জীবনে এক বড় পরিবর্তন আসে৷ দীর্ঘদিন ধরে রাজবন্দি থাকা সু চি সেদেশের সংস্কারে বড় ভূমিকা পালনের সুযোগ পান৷ সংসদে বুধবার প্রথম ভাষণে সু চি সেদেশের সংখ্যালঘু সম্প্রদায়ের অধিকার রক্ষায় বিশেষ আইন প্রণয়নের দিকে জোর দেন৷ এজন্য তিনি অন্যান্য সংসদ সদস্যদের কাছ থেকে সমর্থনও আশা করেন৷ মিয়ানমারের গণতন্ত্রের মানসকন্যা সু চি সংসদে বলেন, ‘‘ঐক্য, সম-অধিকার এবং পারস্পরিক শ্রদ্ধার ভিত্তিতে একটি সত্যিকারের গণতান্ত্রিক ইউনিয়ন প্রতিষ্ঠার লক্ষ্যে আমি সংসদের সকল সদস্যের প্রতি সংখ্যালঘুদের সম-অধিকার রক্ষায় প্রয়োজনীয় আইন প্রণয়নের বিষয়ে আলোচনার আহ্বান জানাচ্ছি৷'' বলাবাহুল্য, মিয়ানমারের উত্তরের কাচিন রাজ্যে এখনো সহিংসতা অব্যাহত রয়েছে৷ ফলে সেই অঞ্চলের অসংখ্য মানুষ ঘরবাড়ি ছেড়ে অন্যত্র আশ্রয় নিতে বাধ্য হচ্ছে৷ এই অবস্থার প্রেক্ষিতে মিয়ানমার সরকার সেদেশের বিভিন্ন সশস্ত্র জাতিগত সংখ্যালঘু গোষ্ঠীর সঙ্গে যুদ্ধবিরতির যে চেষ্টা করছে তা বাধাগ্রস্ত হচ্ছে৷ এদিকে, রাখাইন রাজ্যে বৌদ্ধ রাখাইন এবং মুসলমান রোহিঙ্গাদের মধ্যকার সাম্প্রতিক দাঙায় কয়েক ডজন নিহত এবং কয়েক হাজার মানুষ গৃহহীন হয়েছে৷ মিয়ানমার সরকার রোহিঙ্গাদেরকে বিদেশি মনে করে৷ সেদেশের অনেক নাগরিক রোহিঙ্গাদেরকে বাংলাদেশি অভিবাসী হিসেবে গণ্য করে এবং তাদেরকে শত্রু মনে করে৷ সাম্প্রতিক সহিংসতার সময় মিয়ানমারের আট লাখ রোহিঙ্গার প্রতি সাহসী সমর্থন প্রকাশ করেননি সু চি যা অনেক মানবাধিকার কর্মীকে হতাশ করেছে৷ সংসদে বুধবারের ভাষণেও রাখাইন রাজ্যে সহিংসতার বিষয়টি উল্লেখ করেননি সু চি৷ বিশ্লেষকরা মনে করেন মিয়ানমারের সংখ্যাগরিষ্ঠ জনসাধারণের সমর্থন ধরে রাখতে রাজনৈতিক কারণেই রোহিঙ্গা ইস্যুতে কার্যত নিরব থাকছেন সু চি৷ তবে মিয়ানমারের মূলধারার রাজনীতিতে ৬৭ বছর বয়সি সু চি'র প্রবেশ সেদেশের পরিবর্তিত পরিস্থিতির এক বিরাট উদাহরণ৷ গত বছরের মার্চ মাসে সেদেশের সামরিক জান্তা সরকার দৃশ্যত বেসামরিক সরকারের কাছে ক্ষমতা ছেড়ে দেয়৷ দেশটির বর্তমান প্রেসিডেন্ট থেইন সেইন সাবেক সামরিক জেনারেল হলেও সেদেশে বেশ কিছু নাটকীয় সংস্কার সাধন করেছেন৷ এসবের মধ্যে রয়েছে কয়েকশত রাজবন্দিকে মুক্তি প্রদান, মুদ্রা বাজার সংস্কার এবং বিভিন্ন সশস্ত্র বিদ্রোহী গোষ্ঠীর সঙ্গে যুদ্ধবিরতি চুক্তি৷ এআই / জেডএইচ (এএফপি, রয়টার্স)",
  "manualKeyPhrases" : [ "অং সান সু চি", "প্রথম ভাষণ", "সংসদ", "মিয়ানমার", "সংখ্যালঘু" ],
  "automaticKeyPhrases" : [ "" ]
}