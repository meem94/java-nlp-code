{
  "docID" : 14946,
  "source" : "http://www.dw.com/",
  "lang" : "BN",
  "url" : "http://www.dw.com/bn/মার্কিন-রাষ্ট্রযন্ত্রে-অচলাবস্থা-বাতিল-ওবামার-সফর/a-17131441",
  "title" : "মার্কিন রাষ্ট্রযন্ত্রে অচলাবস্থা, বাতিল ওবামার সফর",
  "date" : "02.10.2013",
  "writter" : "পিটার ডাল/এপিবি (এএফপি/ডিপিএ)",
  "categories" : [ "বিশ্ব" ],
  "article" : "মার্কিন কংগ্রেসে অর্থ বরাদ্দ সংক্রান্ত বিল পাস না হওয়ায় যুক্তরাষ্ট্রে সৃষ্টি হয়েছে অচলাবস্থা৷ এ কারণে মালয়েশিয়া সফর বাতিল করেছেন মার্কিন প্রেসিডেন্ট বারাক ওবামা৷ মার্কিন পার্লামেন্টের নিম্নকক্ষে প্রতিনিধি পরিষদে ক্ষমতাসীন ডেমোক্র্যাটিক পার্টি ও প্রধান বিরোধী দল রিপাবলিকান পার্টির সদস্যদের মতানৈক্যের কারণে অর্থ বরাদ্দ সংক্রান্ত বিল পাস হয়নি৷ ফলে পুরো দেশে সৃষ্টি হয়েছে অচলাবস্থা৷ সোমবার স্থানীয় সময় রাত ১২টার আগ পর্যন্ত সংশ্লিষ্ট সেবা খাতগুলোতে অর্থ বরাদ্দ সংক্রান্ত বিলটি পাস হওয়ার কথা ছিল৷ তাই ১৭ বছর পর আবারও ‘শাট ডাউন' হলো বিশ্বের শীর্ষ অর্থনীতি সমৃদ্ধ দেশটিতে৷ বন্ধ হচ্ছে সেবা খাত বিল পাস না হওয়ায় যুক্তরাষ্ট্রের কয়েকটি সরকারি সেবা খাতের কার্যক্রম বন্ধ হয়ে যাওয়া শুরু হয়েছে৷ রিপাবলিকানরা বলছে, ওবামাকে আলোচনায় আমন্ত্রণ জানানো হলেও তিনি তাতে আমল দেননি৷ রিপাবলিকান হাউস স্পিকার জন বোয়েনার বলেছেন, স্বাস্থ্য সেবা নিয়ে ওবামার একগুয়েমি এই অচলাবস্থার কারণ৷ অন্যদিকে, ওবামা বর্তমান পরিস্থিতিকে রিপাবলিকান অচলাবস্থা উল্লেখ করে বলেছেন, জনগণ জানে কারা এর জন্য দায়ী৷ কর্মীদের মনে হতাশা এই অচলাবস্থার ফলে সরকারি স্কুল, যোগাযোগ ব্যবস্থা এবং জাতীয় নিরাপত্তা সংক্রান্ত খাতে কোনো প্রভাব পড়বে না৷ বিলটি পাস না হওয়ায় প্রায় সাড়ে সাত লাখ সরকারি কর্মকর্তা-কর্মচারি ১ অক্টোবর থেকে বেতন পাবেন না৷ এর ফলে মহাকাশ গবেষণা সংস্থা নাসা, ন্যাশনাল পার্ক, জাদুঘর, স্মৃতিস্তম্ভ, পরিবেশ সংরক্ষণ বিষয়ক সংস্থাসহ বেশ কিছু সেবা-সংস্থার বেশিরভাগ কার্যক্রম বন্ধ হয়ে যাচ্ছে৷ অচলাবস্থার কারণে ওয়াশিংটনেই একদিনে ক্ষতি হবে ২০ কোটি মার্কিন ডলার আর এক সপ্তাহে পুরো যুক্তরাষ্ট্রে লোকসান হবে ১০০ কোটি মার্কিন ডলার৷ জনসমর্থন কম কংগ্রেসের এই মতানৈক্যে হতাশ মার্কিন জনগণ৷ সিএনএন-এর জরিপ অনুযায়ী ১০ জনের মধ্যে ৭ জন অ্যামেরিকান মনে করেন, অল্প কয়েকদিনের জন্যও এই অচলাবস্থা খুবই ভয়াবহ৷ ব্যয় সংকোচনের কারণে যুক্তরাষ্ট্রের বেশিরভাগ পরিবার যখন নিজের পায়ে দাঁড়ানোর চেষ্টা করছে, তখন এ ধরনের অচলাবস্থা তাদের আরো পেছনের দিকে ঠেলে দেবে বলে জানিয়েছেন যুক্তরাষ্ট্রের বিমানবাহিনীর একটি শাখার প্রধান ট্রাভিস কালিটন৷ তাঁর মতে, জনগণ যেসব জনপ্রতিনিধিদের নির্বাচিত করেছেন তাঁদের এ ধরনের আচরণে পরবর্তীতে তারা আর জনসমর্থন পাবেন না৷ এ পরিস্থিতির উন্নয়নের সম্ভাবনাও খুব ক্ষীণ বলে ধারণা তার৷ কালিটনের মত, অনেকেই এই অচলাবস্থার জন্য রিপাবলিকানদেরই দায়ী করছেন৷ ৭০ ভাগ ভোটার মনে করেন, কংগ্রেসের নিম্নকক্ষে আধিপত্য দেখানোই যেন রিপাবলিকানদের উদ্দেশ্য ছিল৷ অর্থনৈতিক পরিস্থিতি নিয়ে উদ্বেগ পিটারসন ইনস্টিটিউটের অর্থনীতিবিদ জ্যাকব কির্কেগার্ড জানালেন, পরিস্থিতি ভালো হওয়ার চেয়ে খারাপ হওয়ার সম্ভাবনাটাই বেশি৷ কেননা এমনিতেই দেশটি অর্থনৈতিক মন্দার মধ্যে রয়েছে, তাই এ অবস্থায় অচলাবস্থা দেশের জন্য একটা বড় ধরনের ক্ষতি৷ কয়েকদিনের জন্য হলেও এর ফলে শেয়ারবাজার, চাকুরির সুযোগ সৃষ্টিতে ব্যাপক প্রভাব পড়বে বলে মনে করছেন তিনি৷ কির্কেগার্ডের মতে, যুক্তরাষ্ট্রের এই অচলাবস্থা নিরসনে ডেমোক্র্যাট ও রিপাবলিকানদের আলোচনায় বসা উচিত৷ ওবামার মালয়েশিয়া সফর বাতিল মার্কিন সরকারের এই অচলাবস্থার প্রভাব পড়েছে প্রেসিডেন্টের সফরেও৷ এই পরিস্থিতির কারণে মালয়েশিয়া সফর বাতিল করেছেন প্রেসিডেন্ট বারাক ওবামা৷ বুধবার এ তথ্য নিশ্চিত করেছেন মালয়েশিয়ার প্রধানমন্ত্রী নাজিব রাজাক এবং হোয়াইট হাউস৷ তবে পররাষ্ট্রমন্ত্রী জন কেরি তার প্রতিনিধি হিসেবে এই সফরে অংশ নেবেন৷ আগামী সপ্তাহে ইন্দোনেশিয়ার বালিতে এশিয়া-প্যাসিফিক ইকোনমিক করপোরেশন সম্মেলন এবং ব্রুনেইতে পূর্ব এশিয়া সম্মেলনে যোগ দেয়ার কথা আছে ওবামার৷ অচলাবস্থার কারণে বার্ষিক যে সম্মেলনগুলো রয়েছে, ওবামা সেগুলোর সবগুলোই বাতিল করবেন কিনা – তা এখনও জানা যায়নি৷",
  "manualKeyPhrases" : [ "বরাদ্দ", "অচলাবস্থা", "ওবামা", "প্রেসিডেন্ট", "সফর", "অর্থনীতি", "অর্থ" ],
  "automaticKeyPhrases" : [ "" ]
}