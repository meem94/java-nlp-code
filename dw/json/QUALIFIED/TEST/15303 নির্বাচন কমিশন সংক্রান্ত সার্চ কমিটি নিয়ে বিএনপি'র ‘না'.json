{
  "docID" : 15303,
  "source" : "http://www.dw.com/",
  "lang" : "BN",
  "url" : "http://www.dw.com/bn/নির্বাচন-কমিশন-সংক্রান্ত-সার্চ-কমিটি-নিয়ে-বিএনপির-না/a-15699094",
  "title" : "নির্বাচন কমিশন সংক্রান্ত সার্চ কমিটি নিয়ে বিএনপি'র ‘না'",
  "date" : "28.01.2012",
  "writter" : "",
  "categories" : [ "বিশ্ব" ],
  "article" : "নির্বাচন কমিশন গঠনের জন্য সার্চ কমিটিতে কোন নাম পাঠাবে না বিএনপি৷ এই কমিটিকে তারা অবৈধ বলে মনে করে৷ আওয়ামী লীগ বলেছে, তারা সার্চ কমিটিতে নাম পাঠাবে কিনা তা দলের নীতিনির্ধারকদের সভা ডেকে সিদ্ধান্ত নেয়া হবে৷ আগামী ১৪ই ফেব্রুয়ারি বর্তমান নির্বাচন কমিশনের মেয়াদ শেষ হবে৷ এই সময়ের মধ্যেই রাষ্ট্রপতিকে নতুন প্রধান নির্বাচন কমিশনার এবং নির্বাচন কমিশনারদের নিয়োগ দিতে হবে৷ রাষ্ট্রপতি মো. জিল্লুর রহমান রাজনৈতিক দলগুলোর সঙ্গে সংলাপের পর ইতিমধ্যেই নির্বাচন কমিশনার নিয়োগের জন্য সার্চ কমিটি গঠন করেছেন৷ আপিল বিভাগের বিচারপতি সৈয়দ মাহমুদ হোসেনের নেতৃত্বে সার্চ কমিটি কাজও শুরু করেছে৷ তারা প্রথম সভায় অন্যান্য প্রতিষ্ঠান ছাড়াও রাজনৈতিক দলগুলোর কাছেও প্রধান নির্বাচন কমিশনার এবং নির্বাচন কমিশনার পদে নামের তালিকা আহ্বান করেছে৷ কিন্তু প্রধান বিরোধী দল বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, তারা সার্চ কমিটির কাছে কোন নাম পাঠাবেন না৷ আর তারা মনে করেন তত্ত্বাবধায়ক সরকার ব্যবস্থা ফিরিয়ে আনার আগে এসবের কোন মানে নেই৷ তিনি দাবি করেন, এই সার্চ কমিটি অসাংবিধানিক হয়েছে৷ এবং সরকার দলীয় লোকজনকে সার্চ কমিটিতে নেয়া হয়েছে৷ এখান থেকে ভাল কিছু আশা করা যায়না৷ অন্যদিকে আওয়ামী লীগের ভারপ্রাপ্ত সাধারণ সম্পাদক মাহবুবুল আলম হানিফ বলেছেন, বিএনপি সরকারের কোন কাজেই ভাল কিছু দেখতে পায়না৷ এটা তাদের বৈশিষ্ট্য৷ তিনি বলেন, আওয়ামী লীগ সার্চ কমিটিতে নাম পাঠাবে কিনা আর পাঠালে কাদের নাম পাঠান হবে তা দলের নীতিনির্ধারকদের বৈঠক ডেকে সিদ্ধান্ত নেয়া হবে৷ সার্চ কমিটির হাতে খুব বেশি সময় নেই৷ কারণ ১০ কার্যদিবসের মধ্যেই তাদের সুপারিশ পাঠাতে হবে রাষ্ট্রপতির কাছে৷ আর ১৪ই ফেব্রুয়ারির মধ্যে রাষ্ট্রপতিকে নতুন নির্বাচন কমিশন গঠন করতে হবে৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "সার্চ", "কমিটি", "বিএনপি", "নির্বাচন", "কমিশন" ],
  "automaticKeyPhrases" : [ "" ]
}