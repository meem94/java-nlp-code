{
  "docID" : 15079,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরোর-ভবিষ্যতের-জন্য-গুরুত্বপূর্ণ-সেপ্টেম্বর-১২/a-16134131",
  "title" : "ইউরোর ভবিষ্যতের জন্য গুরুত্বপূর্ণ সেপ্টেম্বর ১২",
  "date" : "01.08.2012",
  "writter" : "",
  "categories" : [ "বিশ্ব" ],
  "article" : "ইউরো থাকবে, কি থাকবে না - এ নিয়ে এখন বেশ আলোচনা চলছে৷ সেপ্টেম্বরে এ বিষয়ে একটা পরিষ্কার ধারণা পাওয়া যেতে পারে৷ ইউরো অঞ্চলের দুর্বল অর্থনীতির দেশগুলোকে সহায়তার জন্য ‘ইউরোপিয়ান স্টেবিলিটি ম্যানেজমেন্ট' বা ইএসএম নামের একটি বেলআউট ফান্ডের কথা বলা হচ্ছে৷ এই তহবিলের পরিমাণ ৫০০ বিলিয়ন ইউরো৷ এই তহবিলের জন্য অর্থ জোগান দেয়াটা জার্মানির সংবিধানের সঙ্গে যায় কিনা – সে বিষয়ে জার্মানির সাংবিধানিক আদালত রায় দেবে সেপ্টেম্বরের ১২ তারিখে৷ রায় যদি নেতিবাচক হয় তাহলে ইএসএম গঠন আদৌ সম্ভব হবে কিনা – সে বিষয়ে আশঙ্কা দেখা দেবে৷ কেননা তহবিলের সবচেয়ে বেশি অংশটা আসার কথা জার্মানির কাছ থেকেই৷ আবার ঐ একই তারিখে, মানে সেপ্টেম্বরের ১২ তারিখে হল্যান্ডে সংসদ নির্বাচন অনুষ্ঠিত হবে৷ বেইলআউট প্যাকেজের জন্য আরো অর্থ খরচ করার বিপক্ষে সেখানকার লোকজন৷ এদিকে, আপাতত ইউরো বাঁচানোর জন্য সবধরণের সহযোগিতার কথা বলে যাচ্ছেন নীতিনির্ধারকরা৷ যেমন, বৃহস্পতিবার ইউরোপীয় কেন্দ্রীয় ব্যাংক ইসিবি'র প্রেসিডেন্ট মারিও দ্রাগি ইউরো বাঁচাতে যা যা করা প্রয়োজন, তা করার কথা জানিয়েছেন৷ তাঁর এই বক্তব্যের পর ইউরোপের অন্যান্য সব গুরুত্বপূর্ণ রাজনৈতিক নেতাও নীতিগতভাবে ইউরো বাঁচাতে সম্ভাব্য সবকিছু করার অঙ্গীকার করেছেন৷ যেমন জার্মান চ্যান্সেলর আঙ্গেলা ম্যার্কেল, ফ্রান্সের প্রেসিডেন্ট ফ্রঁসোয়া ওলঁদ, ইউরোগ্রুপের প্রেসিডেন্ট জ্যঁ-ক্লোদ ইয়ুঙ্কার – এঁরা সবাই ইউরোকে টিকিয়ে রাখার পক্ষে জোরালো অবস্থান নিয়েছেন, যদিও সেটা কীভাবে করা উচিত, সেবিষয়ে মতপার্থক্য রয়েছে৷ কিন্তু প্রশ্ন উঠেছে, ইসিবি'র প্রেসিডেন্ট আসলে কী করতে পারবেন এবং সেটা করার অধিকার ইসিবি'র রয়েছে কিনা – তা নিয়ে৷ বেশিরভাগ বিশেষজ্ঞের যে ধারনা সেটা হচ্ছে, ইসিবি হয়তো স্পেন, ইটালি সহ সমস্যায় থাকা দেশগুলোর বন্ড কিনতে পারে৷ যেটা তারা আগেও করেছে৷ তবে বিশেষজ্ঞদের মতে, এভাবে সাময়িকভাবে কিছুটা লাভ হলেও এই কৌশলটা আসলে সমস্যার কোনো স্থায়ী সমাধান নয়৷ যে কারণে জার্মানি কখনোই এর পক্ষে ছিল না, এখনো নেই৷ তবে আরেকটা কাজ করতে পারে ইসিবি৷ সেটা হচ্ছে, ইএসএম'কে ব্যাংকে পরিণত করা৷ সেক্ষেত্রে ইএসএম ইসিবি'র কাছ থেকে যত ইচ্ছা টাকা নিয়ে দুর্বল দেশগুলোকে সাহায্য করতে পারবে৷ কেননা ইচ্ছে মতো টাকা বানানোর অধিকার রয়েছে ইসিবি'র৷ তবে ইসিবি'র প্রেসিডেন্ট দ্রাগি নিজেই এই কৌশলের বিপক্ষে৷ কারণ তাঁর মতে, কাজটা হবে ইসিবি'র নির্দিষ্ট ক্ষমতার বাইরে৷ এবং এর ফলে বিশ্বাসযোগ্যতা হারাবে ইসিবি৷ এদিকে, ইউরো'র সমস্যা ইউরোপ ছাড়িয়ে বাইরের বিশ্বকেও প্রভাবিত করছে৷ যেমন এই সমস্যা নিয়ে বেশ দুশ্চিন্তায় রয়েছেন মার্কিন প্রেসিডেন্ট বারাক ওবামা৷ কেননা সামনে প্রেসিডেন্ট নির্বাচন৷ অথচ দেশের অর্থনীতির অবস্থা বেহাল৷ বেকারত্বের হারও কমছে না৷ আর এসবের জন্য ইউরো সমস্যাও দায়ী বলে মনে করেন তিনি৷ তাইতো এটা কাটিয়ে উঠতে প্রায়ই ইউরোপীয় নেতাদের দ্বারস্ত হন তিনি বা পাঠিয়ে থাকেন তাঁর অর্থমন্ত্রী টিমোথি গাইটনারকে৷ এই যেমন, গত সোমবার গাইটনার একদিনের জন্য উড়ে এসেছিলেন জার্মানিতে৷ এখানে তিনি গ্রীষ্মকালীন ছুটিতে থাকা জার্মান অর্থমন্ত্রীর সঙ্গে আলোচনা করেছেন৷ ফ্রাঙ্কফুর্টে কথা বলেছেন ইসিবি'র প্রেসিডেন্টের সঙ্গে৷ আর টেলিফোন করেছেন ফ্রান্সের অর্থমন্ত্রীকে৷ জেডএইচ / ডিজি (এএফপি, রয়টার্স)",
  "manualKeyPhrases" : [ "১২", "ইউরো", "গুরুত্বপূর্ণ", "জার্মানি", "ম্যার্কেল" ],
  "automaticKeyPhrases" : [ "" ]
}