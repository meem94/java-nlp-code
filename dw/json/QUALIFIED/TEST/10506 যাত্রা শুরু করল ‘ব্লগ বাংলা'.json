{
  "docID" : 10506,
  "source" : "http://www.dw.com/",
  "lang" : "BN",
  "url" : "http://www.dw.com/bn/যাত্রা-শুরু-করল-ব্লগ-বাংলা/a-15688756",
  "title" : "যাত্রা শুরু করল ‘ব্লগ বাংলা'",
  "date" : "25.01.2012",
  "writter" : "",
  "categories" : [ "ব্লগওয়াচ" ],
  "article" : "নতুন বছরে নতুন এক কমিউনিটি বাংলা ব্লগ যাত্রা শুরু করেছে৷ পরীক্ষামূলকভাবে প্রকাশিত এই ব্লগের নাম ‘ব্লগ বাংলা'৷ এদিকে, সীমান্ত সংক্রান্ত বিভিন্ন ইস্যুতে উত্তাল বাংলা ব্লগ৷ বাংলা ভাষাভাষী ব্লগারদের জন্য আরো একটি নতুন প্ল্যাটফর্মের সূচনা হলো৷ অনলাইন পত্রিকা বাংলানিউজ টোয়েন্টিফোর ডটকম চালু করেছে ‘ব্লগ বাংলা'৷ কমিউনিটি বাংলা ব্লগের ধাঁচে তৈরি এই সাইটে যেকেউ নিবন্ধন করতে পারবেন এবং পরবর্তীতে লেখা, মন্তব্য সবই প্রকাশ করতে পারবেন৷ ‘ব্লগ বাংলা'র সম্পাদক শেরিফ আল সায়ার৷ ডয়চে ভেলেকে তিনি জানান, ‘পরীক্ষামূলকভাবে সাইটটি চালুর পর থেকেই প্রচুর সাড়া পাওয়া যাচ্ছে৷ নতুন-পুরাতন অনেক ব্লগারই ব্লগ বাংলায় নিবন্ধন করেছেন'৷ প্রচলিত অন্যান্য ব্লগের সঙ্গে নতুন এই সাইটের তুলনা করতে গিয়ে সায়ার বলেন, ‘‘এখন পর্যন্ত যেসব ব্লগ এসেছে, সেগুলোতে দেখা গেছে শুরুতেই ব্লগের শ্লোগানসহ সবকিছু নির্ধারণ করে দেওয়া হয় এবং পরবর্তীতে সেটা ব্লগের চাহিদা অনুযায়ী ধীরে ধীরে পরিবর্তন করে ফেলা হয়৷ আমরা শুরুতেই ব্লগারদের কাছে সেই বিষয়গুলো দিয়ে দেব৷ আমরা ব্লগের কোন শ্লোগান ঠিক করিনি৷ এটা আমাদের ব্লগাররা ঠিক করবেন, নীতিমালা কেমন হওয়া উচিত সেটাও তারা ঠিক করবেন''৷  ‘ব্লগ বাংলা'য় মডারেশনের প্রতি বিশেষ গুরুত্ব দেওয়া হচ্ছে৷ সাইটটিতে কোন নিবন্ধ বা মন্তব্য মডারেটরের চোখ এড়িয়ে প্রকাশের সুযোগ নেই৷ ‘‘ব্লগে আসলে গঠনমূলক বিষয়গুলোকে আমরা সবসময় উৎসাহিত করব৷ মডারেশনটা আমরা এজন্য রেখেছি যে, যাতে করে কুরুচিপূর্ণ কিছু এখানে হতে না পারে৷ আমরা দেখেছি, ব্লগে অনেক সময় ভাষার ব্যবহার ঠিক থাকেনা, ব্যক্তিকে সরাসরি আক্রমণ করা হয়৷ এই বিষয়গুলোকে আমরা নিরুৎসাহিত করব''৷ ব্লগ বাংলা সাইটের ঠিকানা, বাংলানিউজ টোয়েন্টিফোর ডটকম/ব্লগ৷ ইতিমধ্যে সাইটটি সম্পর্কে নিবন্ধিত ব্লগাররা বিভিন্ন লেখা এবং মন্তব্য প্রকাশ করেছেন৷ ‘জয়তু ‘ব্লগ বাংলা'' শিরোনামে ব্লগার অর্ক লিখেছেন, ‘‘ব্লগ বাংলা' দেখে মুগ্ধ হলাম, নতুনের কাছে নতুন কিছু প্রত্যাশায়, নতুনের সাথে নতুনত্বের কেতন উড়াতে নিজেই রেজি: (নিবন্ধন) করে ফেললাম'৷ আরেক ব্লগার নাজিউর এর বক্তব্য, ‘আমি ২০ বছরের একটা ছেলে৷ বর্তমানে আমার বয়সি অনেকেই আছেন, যারা দেশের জন্য কিছু করতে চায়৷ আপনারা চাইলে আমাদের জন্য একটা আলাদা ক্যাটাগরি বানাতে পারেন৷ যেটা হবে শুধু তরুণদের জন্য'৷ ব্লগ বাংলা তৈরি করা হয়েছে ওয়ার্ডপ্রেস ব্যবহার করে৷ সাইটটির কর্তৃপক্ষ জানিয়েছেন, ব্লগারদের মতামতের ভিত্তিতে ভবিষ্যতে এটির আরো উন্নয়ন করা হবে৷ বাংলা নিউজ টোয়েন্টিফোর ডটকম'এর প্রধান সম্পাদক আলমগীর হোসেন জানান, সরকারের বিভিন্ন পর্যায়ে, বিশেষ করে নীতিনির্ধারণী মহলেও ব্লগকে গুরুত্ব সহকার নেওয়া হচ্ছে৷ ডয়চে ভেলেকে তিনি বলেন, ‘‘ প্রশাসনে যারা, যারা একটু তুলনামূলকভাবে বয়স্ক, তারাও এই ব্লগ শব্দ এবং এটির কাজ কী কিংবা কী জন্যে সেটা বোঝেন৷ ব্লগেতো অশ্লীলতার কোন সুযোগ নেই৷ এটা অত্যন্ত সুশৃঙ্খল একটি প্ল্যাটফর্ম যেখানে আমরা সমস্ত রকমের চিন্তাচেতনার চর্চা করব৷'' উল্লেখ্য, চলতি সপ্তাহে বাংলা ব্লগ উত্তাল সীমান্তে হত্যা এবং নির্যাতন ইস্যুতে৷ এই বিষয়ে ইউটিউবে একটি ভিডিও প্রকাশ হয়েছে, যা লক্ষাধিকবার প্রদর্শিত হয়েছে৷ সামহোয়্যার ইন ব্লগ এবং সচলায়তনসহ কয়েকটি প্ল্যাটফর্মে এসংক্রান্ত একাধিক নিবন্ধ বিশেষ গুরুত্ব সহকারে প্রকাশ করা হয়েছে৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলা", "ডটকম", "সায়ার", "শেরিফ", "বাংলানিউজ", "টোয়েন্টিফোর", "ব্লগ", "আল" ],
  "automaticKeyPhrases" : [ "" ]
}