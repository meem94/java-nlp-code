{
  "docID" : 14642,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্কাইপের-মাধ্যমে-ভাষা-শিক্ষা-এগিয়ে-সামাজিক-প্রতিষ্ঠান/a-16943393",
  "title" : "স্কাইপের মাধ্যমে ভাষা শিক্ষা, এগিয়ে সামাজিক প্রতিষ্ঠান",
  "date" : "11.07.2013",
  "writter" : "ডরোথে কানশ্টাইন/আরবি",
  "categories" : [ "জার্মানিতে উচ্চশিক্ষা" ],
  "article" : "জার্মানরা ভ্রমণপ্রেমী জাতি৷ একটু সুযোগ পেলেই বের হয়ে পড়েন তারা৷ পরিচিত হন ভিনদেশি সংস্কৃতির সঙ্গে, শেখেন বিদেশি ভাষা৷ এই বিষয়টির দিকে লক্ষ্য রেখে হামবুর্গে একটি ইন্টারনেট প্ল্যাটফর্ম গড়ে তোলা হয়েছে৷ যার নাম ‘গ্রোভিকো’৷ ভেনেজুয়েলায় শিক্ষক, মিউনিখে ছাত্রী মিউনিখ শহরে বিকাল পাঁচটা তখন৷ সাংস্কৃতিক কর্মী উলরিকে ট্র্যুশ্টেট তাঁর রান্নাঘরের কম্পিউটারের সামনে বসে মনিটরের দিকে তাকিয়ে আছেন৷ অপর প্রান্তে ভেনেজুয়েলার রাজধানী কারাকাসে সকাল ১০টা তখন৷ খুলিও গোমেজ কাজ করছেন তাঁর কম্পিউটারের সামনে বসে৷ তিনি সুদূরের মিউনিখ শহরের উলরিকেকে ভাষা শেখাচ্ছেন৷ আজকের বিষয় ‘মে উৎসব'৷ এই উৎসবে বাভারিয়া রাজ্যের বিভিন্ন স্থানে কীভাবে মে বৃক্ষ দিয়ে সাজানো হয়, সে কথাই বলছিলেন উলরিকে৷ অবশ্যই স্প্যানিশ ভাষায়৷ গোমেজ তাঁর কথা বোঝার চেষ্টা করছেন, প্রয়োজন হলে সংশোধন করছেন৷ এছাড়া ওয়েবসাইটের লিংকও পাঠিয়ে দিচ্ছেন উলরিকেকে৷ যাতে পরে ব্যাকরণ, শব্দ ইত্যাদি ঠিক করে নিতে পারেন তিনি৷ গোমেজ কাজ করেন গ্লোভিকোর জন্য৷ একটি ফেয়ার ট্রেড প্রতিষ্ঠান এটি৷ স্কাইপের মাধ্যমে ভাষার ক্লাস করার ব্যবস্থা করে এই প্রতিষ্ঠান৷ এই প্রতিষ্ঠানের ক্লায়েন্ট হলে সমাজকল্যাণমূলক কাজেও অবদান রাখা যায়৷ কেননা এই অনলাইন ভাষা স্কুলটি শুধু উন্নয়নশীল দেশের শিক্ষকদের নিয়ে কাজ করে থাকে৷ হামবুর্গের টোবিয়াস লোরেনৎস-এর আইডিয়া এই আইডিয়াটা মাথায় আসে হামবুর্গের টোবিয়াস লোরেনৎস-এর৷ তাঁর ভাষায়, ‘‘আমি তিন বছর আগে আমার ডক্টরেটের গবেষণার কাজে ইরিত্রিয়ায় গিয়েছিলাম৷ সেখানে আমি সামাজিক প্রতিষ্ঠানগুলির কর্মকাণ্ড খতিয়ে দেখার চেষ্টা করেছি৷ লক্ষ্য করেছি, কীভাবে ছোট ছোট সংস্থাগুলি পানি ও শিক্ষা ক্ষেত্রে ব্যবসা গড়ে তুলতে চেষ্টা করছে৷ কিন্তু প্রতিকূল রাজনৈতিক পরিস্থিতিতে কারো পক্ষে স্বনির্ভর হয়ে কাজ ও অর্থ উপার্জন করাটা অত্যন্ত দুরূহ৷ যা আমার ভীষণ খারাপ লেগেছে৷'' বিভিন্ন দেশে থাকাকালে স্কাইপের মাধ্যমে যোগাযোগ করতে অভ্যস্ত হয়েছিলেন টোবিয়াস৷ তখন একটি সামাজিক প্রতিষ্ঠান গড়ে তোলার চিন্তাটা মাথায় আসে তাঁর৷ যার মাধ্যমে দক্ষ কিন্তু আর্থিক দিক দিয়ে দুর্বল প্রোভাইডারদের সঙ্গে অবস্থাপন্ন খদ্দেরদের স্কাইপের মাধ্যমে যোগাযোগ করিয়ে দেওয়া হবে৷ স্পেনের বিজনেস ইন্সটিটিউটের এক সম্মলনে কয়েকজন আগ্রহী ছাত্রছাত্রীর সঙ্গে পরিচয় হয় টোবিয়াসের, যারা তাঁর পরিকল্পনা বাস্তবায়নে সাহায্য করেন৷ ইতিমধ্যে তাঁর প্রতিষ্ঠানের পরিধি প্রতি মাসে ১৫ থেকে ২০ শতাংশ বৃদ্ধি পাচ্ছে৷ বিশেষ করে ছাত্র ও তরুণ কর্মজীবীদের কাছেই ‘গ্লোভিকো'র চাহিদা বেশি৷ তবে প্রবীণরাও পিছিয়ে নেই৷ তাঁরাও সমানতালে প্রতিষ্ঠানটির সহায়তা নিচ্ছেন৷ স্প্যানিশ ভাষা ঝালাই করে নেন উলরিকে উলরিকের অনেক দিন ধরেই ইচ্ছা ছিল স্প্যানিশ ভাষাটা ঝালাই করে নেওয়ার৷ কেননা তাঁর মেয়ের ছেলে বন্ধু একজন স্প্যানিশ৷ একদিন হঠাৎ করে গ্লোভিকো সম্পর্কে গোয়েটে ইন্সটিউটের একটি নিউজ লেটার তাঁর হাতে আসে৷ এ সম্পর্কে উলরিকে জানান, ‘‘সেই সময় আমি বয়স্ক শিক্ষা কেন্দ্রে স্প্যানিশ শিখছিলাম৷ কিন্তু খুব একটা সন্তুষ্ট হতে পারিনি৷ কারণ ওটা ছিল পর্যটকদের স্প্যানিশ৷ কিভাবে কোন রাস্তা চেনা যায়৷ যেমন প্রথমে বায়ে, তারপর ডানে এরপর সোজা যেতে হবে, এই ধরনের আরকি! এতে আমি হতাশ হয়ে পড়ছিলাম, কেননা ভাষা শেখাটা খুব এগোচ্ছিল না৷'' গ্লোভিকো ছিল এক সুন্দর সমাধান উলরিকে ট্র্যুশ্টেটের জন্য গ্লোভিকো ছিল এক সুন্দর সমাধান৷ একাকী ক্লাস করার ফলে ভাষা শেখাটাও ভালো হচ্ছে এখন৷ শিক্ষক গোমেজকে বলার জন্য স্প্যানিশ ভাষায় বাক্যগুলি আগেই ঠিক করে রাখেন তিনি৷ পরের স্কাইপ সেশনে ভুলগুলি সংশোধন করে নেন৷ মিউনিখে প্রাইভেট শিক্ষক রাখতে গেলে তাঁর ৩০ থেকে ৫০ ইউরো খরচ হতো৷ তার ওপর বইপত্রের দামও রয়েছে৷ গ্লোভিকোতে সব মিলিয়ে মাত্র আট ইউরোতে হয়ে যায়৷ টোবিয়াস লোরেনৎস বলেন, ‘‘আমাদের ব্যবসার মডেলটা খুব সহজ৷ ঘণ্টায় তিন ইউরো কমিশন নেই আমরা৷ প্রতি মাসে ৬০০ থেকে ৭০০ ঘণ্টা কাজ করলে ২০০০ ইউরোর মতো আসে৷ এতে করে কোনো বিনিয়োগকারী ছাড়াই প্রতিষ্ঠানটি চালিয়ে নেওয়া যায়৷'' খুলিও গোমেজের জন্য ঘণ্টায় পাঁচ ইউরো খুব বড় একটা উপার্জন নয়৷ কিন্তু আপাতত তাতেই সন্তুষ্ট তিনি৷৷ তাঁর ভাষায়, ‘‘খুব বেশি অর্থ এটা নয়, কিন্তু আমি মনে করি কিছু না পাওয়ার চেয়ে অল্প কিছুও ভালো৷ আমার হাতে যথেষ্ট সময়ও আছে৷'' বিশ্ববিদ্যালয়ের ডিগ্রিধারী খুলিও তাঁর বেতনটা বাড়িয়ে ঘণ্টায় ১২ কিংবা ১৫ ইউরো করতে পারেন৷ কিন্তু সেটা সম্ভব হবে গ্লোভিকো বাজারে প্রতিষ্ঠিত হতে পারলে৷ আর সেজন্য টোবিয়াসের তত্পরতাও চলছে৷ এই বছরের শেষ নাগাদ কাজের পরিধি আরো বাড়ানোর পরিকল্পনা আছে তাঁর৷ অনেক ভাষা শেখানো হয় টোবিয়াস জানান, ‘‘আমরা ৩৫টিরও বেশি ভাষায় ক্লাস করাচ্ছি৷ ফ্রেন্স, স্প্যানিশ, ইংরেজি, চীনা, আরবি ইত্যাদি৷ এ সবের পাশাপাশি ছোট ছোট ভাষাও শেখাই আমরা যেমন, ফিলিপাইন্সের টাগালোগ, কেনিয়ার কিসোয়াহেলি৷ তবে বিশেষ করে ছোট ছোট ভাষাগুলিই আমাদের আকৃষ্ট করে৷ কেননা এই ভাষাগুলিতে পদচারণা খুব কমই হয়৷",
  "manualKeyPhrases" : [ "বিদেশি", "ভাষা", "স্কাইপ", "প্রতিষ্ঠান", "সামাজিক", "ভ্রমণপ্রেমী" ],
  "automaticKeyPhrases" : [ "" ]
}