{
  "docID" : 15493,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাকিস্তানের-অন্যতম-বিমান-ঘাঁটিতে-জঙ্গি-হামলা/a-16169775",
  "title" : "পাকিস্তানের অন্যতম বিমান ঘাঁটিতে জঙ্গি হামলা",
  "date" : "16.08.2012",
  "writter" : "",
  "categories" : [ "বিশ্ব" ],
  "article" : "পাকিস্তানের একটি বিমান ঘাঁটিতে তালেবান জঙ্গিদের হামলা হয়েছে৷ এই সময় মোট নয় জন প্রাণ হারিয়েছে৷ বিমান ঘাঁটিতে পরমাণু অস্ত্র ছিল বলে ধারণা করা হচ্ছে৷ যদিও পাকিস্তানি কর্তৃপক্ষ এর তেমন কোনো সম্ভাবনা নেই বলে জানিয়েছে৷ এদিকে মানসেহরা জেলাতে বন্দুকধারীদের গুলিতে ২০ জন নিহত হয়েছে বৃহস্পতিবার৷ প্রতিবেদন - রিয়াজুল ইসলাম৷ বার্তা সংস্থা রয়টার্স জানায়, বুধবার ভোর রাতে, প্রায় দুটো নাগাদ, পাঞ্জাব প্রদেশের কামরা এলাকায় মিনহাস নামক বিমান ঘাঁটিতে হামলা চালায় জঙ্গিরা৷ রাতের অন্ধকারে তারা প্রায় নয় ফুট দেয়াল ও কাঁটাতার টপকে ভেতরে ঢুকে পড়ে৷ অনেকের পরণে ছিল সামরিক বাহিনীর পোশাক৷ আবার অনেকের গায়ে ছিল আত্মঘাতী বোমার ইউনিফর্ম৷ তাদের ঢুকতে দেখেই বিমান ঘাঁটিতে থাকা নিরাপত্তা কর্মিরা গুলি ছুড়তে শুরু করে৷ অন্যদিকে জঙ্গিরা বাইরে থেকে রকেট চালিত গ্রেনেড ছোড়ে বিমানগুলোকে লক্ষ্য করে৷ জঙ্গিদের লক্ষ্য হাঙ্গারে থাকা বিমানগুলো হলেও, সেগুলো আঘাত হানতে তারা তেমন সক্ষম হয়নি৷ তাদের হামলাতে মাত্র একটি বিমান ক্ষতিগ্রস্থ হয়েছে বলে জানা গেছে৷ সংঘর্ষে আট জঙ্গি আর এক সেনা নিহত হয়৷ বিমান ঘাটির কমান্ডার এয়ার কমোডর মুহাম্মদ আজম আহত হয়েছে এই হামলাতে৷ মিনহাস ঘাঁটি রাজধানি ইসলামাবাদ থেকে ৭৫ কিলোমিটার উত্তর-পশ্চিমে অবস্থিত৷ পাকিস্তানের অন্যতম বিমান ঘাঁটি হিসেবে ধরা হয় এটিকে৷ এই ঘাঁটিতে পাকিস্তান বাহিনী চীনের সহায়তায় জেএফ সেভেন্টিন জঙ্গি বিমান তৈরি করে থাকে বলে জানা যায়৷ এর আগে ২০০৭ ও ২০০৯ সালে আত্মঘাতী হামলা চালানো হয়েছিল এই এলাকাতে৷ তবে ঘাঁটির নিরাপত্তা বলয় ভেদ করে সেখানে হামলার ঘটনা এই প্রথম৷ ধারণা করা হতো যে এই ঘাঁটিতে পাকিস্তানের পরমাণু অস্ত্র রয়েছে এবং জঙ্গিদের হামলার লক্ষ্য ছিল সেই অস্ত্রই কব্জা করা৷ তবে এমন খবর অস্বীকার করেছে পাকিস্তানি বিমান বাহিনী৷ তারা জানিয়েছে, কোনো ধরণের বিমান ঘাঁটিতেই পরমাণু অস্ত্র রাখা হয় না৷ এদিকে, উত্তর-পশ্চিমাঞ্চলের মানসেহরা জেলাতে বন্দুকধারীরা একটি বাসে হামলা চালিয়ে ২০ জনকে হত্যা করেছে৷ তবে বার্তা সংস্থা রয়টার্স জানায় যে, নিহতের সংখ্যা ২২৷ বার্তা সংস্থা এএফপি স্থানীয় কর্মকর্তা খালিদ ওমরজাই’এর বরাত দিয়ে জানায়, ১০/১২ জন বন্দুকধারী বাবুসার টপ নামে জায়গাতে এই হামলা চালায়৷ তারা একটি বাস থামিয়ে এবং সেখান থেকে লোকজনকে নামিয়ে তাদের পরিচয় পত্র চেক করে৷ এরপর একেবারে কাছ থেকে তাদের গুলি করে হত্যা করে৷ নিহতরা সকলেই শিয়া সম্প্রদায়ের বলে জানিয়েছেন সরকারি কর্মকর্তা খালিদ ওমরজাই৷ আরআই / ডিজি (রয়টার্স, এএফপি)",
  "manualKeyPhrases" : [ "পাকিস্তান", "হামলা", "জঙ্গি", "বিমান", "ঘাঁটি" ],
  "automaticKeyPhrases" : [ "" ]
}