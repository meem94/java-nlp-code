{
  "docID" : 15094,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফুটবলে-স্পেনকে-হারিয়ে-বাংলাদেশ-চ্যাম্পিয়ন/a-15207054",
  "title" : "ফুটবলে স্পেনকে হারিয়ে বাংলাদেশ চ্যাম্পিয়ন",
  "date" : "03.07.2011",
  "writter" : "",
  "categories" : [ "খেলাধুলা" ],
  "article" : "ফুটবলে স্পেনকে হারিয়েছে বাংলাদেশ! অবাক হচ্ছেন? কিন্তু সেটিই সত্যি৷ আমাদের সুস্থ সবল ফুটবলাররা যেটা স্বপ্নেও দেখে না বাংলাদেশের মানসিক প্রতিবন্ধী ফুটবলাররা সেটিই করে দেখাল৷ স্পেশাল অলিম্পিকে ফুটবলে সোনা জিতলো বাংলাদেশ৷ এবারের স্পেশাল অলিম্পিকে এখন পর্যন্ত ১৮টি সোনা জিতেছে বাংলাদেশ৷ এর মধ্যে গতকালই এসেছে চারটি৷ কিন্তু ফুটবলের এই অর্জনটা বোধহয় সবকিছুকেই ছাড়িয়ে গিয়েছে৷ কারণ স্পেন ছিল গতবারের স্পেশাল অলিম্পিকে ফুটবলে চ্যাম্পিয়ন৷ কিন্তু সেই স্পেনকে শনিবার গ্রিসের রাজধানী এথেন্সের অলিম্পিক স্টেডিয়ামে হারিয়ে দিলো বাংলাদেশ৷ তাও এক দুই গোলে নয়, ১১-১ গোলের ব্যবধানে৷ বাংলাদেশের বুদ্ধি প্রতিবন্ধী ফুটবলাররা যে এত ভালো ফুটবল খেলে সেটা কি কেউ কখনো ভাবতে পেরেছিলো৷ বাংলাদেশের জয়ে তাই সকলেই হতবাক৷ আর আমাদের দেশের ফুটবলাররা কী বলবেন? তবে স্পেশাল অলিম্পিকের এই বিজয়ের পর নিজেদের মুখ রক্ষার দায়িত্বটা এখন জাতীয় ফুটবল দলের ফুটবলারদের ওপর৷ কারণ আজ রোববার তারা বিশ্বকাপ প্রাক বাছাইয়ে খেলবে পাকিস্তানের সঙ্গে৷ লাহোরের পাঞ্জাব স্টেডিয়ামে বাংলাদেশ জাতীয় দল মুখোমুখি হবে পাকিস্তান ফুটবল দলের৷ এর আগে নিজ দেশের মাটিতে পাকিস্তানকে ৩-০ গোলে হারিয়েছে বাংলাদেশ৷ তাই ফিরতি ম্যাচেও জয় আশা করতেই পারে বাংলাদেশের ফুটবল সমর্থকরা৷ স্পেশাল অলিম্পিকের ফাইনালে বাংলাদেশের বুদ্ধি প্রতিবন্ধী ফুটবলারদের অসাধারণ জয়ের পর সমর্থকদের সেই আশা বাতুলতা নয় মাত্র৷ প্রতিবেদন: রিয়াজুল ইসলাম সম্পাদনা: অরুণ শঙ্কর চৌধুরী",
  "manualKeyPhrases" : [ "বাংলাদেশ", "পাকিস্তান", "স্পেন", "অলিম্পিক", "সোনা", "প্রতিবন্ধী", "ফুটবল" ],
  "automaticKeyPhrases" : [ "" ]
}