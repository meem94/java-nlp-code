{
  "docID" : 10239,
  "source" : "http://www.dw.com/",
  "lang" : "BN",
  "url" : "http://www.dw.com/bn/উত্তর-কোরিয়ার-হুমকির-কারণে-যুদ্ধ-শুরুর-আশঙ্কা/a-16657731",
  "title" : "উত্তর কোরিয়ার হুমকির কারণে যুদ্ধ শুরুর আশঙ্কা",
  "date" : "08.03.2013",
  "writter" : "",
  "categories" : [ "বিশ্ব" ],
  "article" : "জাতিসংঘের নিষেধাজ্ঞায় শান্ত না হয়ে আবার যুক্তরাষ্ট্র ও দক্ষিণ কোরিয়ার ওপর হামলার ঘোষণা দিয়েছে উত্তর কোরিয়া৷ যুক্তরাষ্ট্র আর দক্ষিণ কোরিয়ার প্রতিক্রিয়াতেও অনমনীয় মনোভাব৷ যুদ্ধ এড়াতে সবাইকে শান্ত থাকতে বলেছে চীন৷ উত্তর কোরিয়া সোমবার দক্ষিণের সঙ্গে ১৯৫৩ সাল থেকে কার্যকর থাকা যুদ্ধবিরতি চুক্তি সমাপ্ত করার ঘোষণা দেয়৷ এর তীব্র প্রতিক্রিয়া হয় দক্ষিণ কোরিয়ায়৷ কিম জং উন ক্ষমতায় আসার পর থেকে গত এক বছরে দুবার পরমাণু পরীক্ষা চালিয়েছে উত্তর কোরিয়া৷ প্রথমটি গত ডিসেম্বরে আর সর্বশেষ পরীক্ষাটি হয়েছে গত ১২ ফেব্রুয়ারি৷ দুবারই বিশ্বব্যাপী নিন্দার মুখে পড়ে কমিউনিস্ট দেশটি৷ জাতিসংঘ শুরু থেকেই দেশটির ওপর আরো কঠোর নিষেধাজ্ঞা আরোপের হুমকি দিয়ে আসছে৷ কিন্তু তাতে কোনো কাজই হয়নি৷ দক্ষিণ কোরিয়ার সঙ্গে যুদ্ধবিরতি চুক্তি থেকে বেরিয়ে আসার ঘোষণার পাশাপাশি বৃহস্পতিবার যুক্তরাষ্ট্র এবং দক্ষিণ কোরিয়ার ওপর অতর্কিত পরমাণু হামলা চালানোর হুমকিও দেয় দেশটি৷ তারপরই জাতিসংঘের নিরাপত্তা পরিষদ উত্তর কোরিয়ার বিরুদ্ধে ব্যবস্থা নেয়ার সিদ্ধান্ত নেয়৷ পরিষদের ১৫ সদস্য এক ইশতাহারের মাধ্যমে জানায়, এবার উত্তর কোরিয়ার আর্থিক লেনদেনও নিয়ন্ত্রণ করা হবে৷ পিয়ংইয়ং থেকে এর জবাবও এসেছে কড়া ভাষায়৷ জাতিসংঘ নিরাপত্তা পরিষদের ঘোষণার কয়েক ঘন্টার মধ্যেই উত্তর কোরিয়ার পররাষ্ট্র মন্ত্রণালয় এক বিবৃতিতে যুক্তরাষ্ট্র ও দক্ষিণ কোরিয়ার ওপর পরমাণু হামলা চালানোর সম্ভাবনা পুনর্ব্যক্ত করেছে৷ জবাবে যুক্তরাষ্ট্র জানিয়েছে, তারা সব ধরণের আক্রমণ সামলে নিজেদের তো বটেই, এমনকি দক্ষিণ কোরিয়াসহ সব মিত্র দেশের নিরাপত্তা নিশ্চিত করতে প্রস্তুত৷  দক্ষিণ কোরিয়াও পিছিয়ে নেই৷ তারাও জানিয়েছে, প্রতিবেশী দেশ থেকে হামলা চালানো হলে মোকাবিলা করা হবে৷ সব মিলিয়ে পুরোপুরি যুদ্ধ পরিস্থিতি৷ তবে উত্তর কোরিয়ার মিত্র দেশ বলে পরিচিত চীন যুদ্ধ এড়ানোরই পরামর্শ দিয়েছে৷ জাতিসংঘের নিরাপত্তা পরিষদের বৈঠকে দেশটি উত্তর কোরিয়াকে আগ্রাসী অবস্থান থেকে সরাতে কঠোরতর নিষেধাজ্ঞা আরোপে সমর্থন দিলেও শান্তি বজায় রাখার জন্য এ মুহূর্তে ‘সংশ্লিষ্ট সকল পক্ষকে শান্ত এবং সংযমী ' থাকার আহ্বান জানিয়েছে৷ চীনের পররাষ্ট্র মন্ত্রণালয়ের মুখপাত্র হুয়া চুন ইং বেইজিংয়ে এক সংবাদ সম্মেলনে এ কথা জানান৷ এসিবি / এসবি (এএফপি)",
  "manualKeyPhrases" : [ "শুরু", "যুদ্ধ", "কোরিয়া", "হুমকি", "চীন", "উত্তর", "দক্ষিণ" ],
  "automaticKeyPhrases" : [ "" ]
}