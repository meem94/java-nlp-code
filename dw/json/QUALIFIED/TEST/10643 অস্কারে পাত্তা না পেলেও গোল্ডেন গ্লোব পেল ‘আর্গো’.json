{
  "docID" : 10643,
  "source" : "http://www.dw.com/",
  "lang" : "BN",
  "url" : "http://www.dw.com/bn/অস্কারে-পাত্তা-না-পেলেও-গোল্ডেন-গ্লোব-পেল-আর্গো/a-16519558",
  "title" : "অস্কারে পাত্তা না পেলেও গোল্ডেন গ্লোব পেল ‘আর্গো’",
  "date" : "14.01.2013",
  "writter" : "",
  "categories" : [ "বিনোদন" ],
  "article" : "কোন কোন ছবি অস্কারের মনোনয়ন পেল, তা জানা গেছে বটে, কিন্তু ফলাফলের জন্য অপেক্ষা করতে হবে৷ তবে এরই মধ্যে হলিউডের দ্বিতীয় গুরুত্বপূর্ণ ‘গোল্ডেন গ্লোব’ পুরস্কার বিতরণ অনুষ্ঠান হয়ে গেল৷ হলিউডের এই দু'টি প্রধান পুরস্কারের চরিত্র বেশ অন্যরকম৷ একদিকে অ্যাকাডেমি অফ মোশন পিকচার আর্টস অ্যান্ড সায়েন্সেস, অর্থাৎ হলিউড চলচ্চিত্র জগত, যারা অস্কার পুরস্কার প্রদান করে৷ অন্যদিকে হলিউডে বিদেশি সংবাদ মাধ্যমের সংগঠন আয়োজন করে ‘গোল্ডেন গ্লোব' পুরস্কার৷ শুধু চলচ্চিত্র নয়, টেলিভিশনে প্রচারিত নাটক ও কমেডি ছবিকেও সম্মান দেওয়া হয়৷ ফলে দুই পুরস্কারের মধ্যে প্রায়ই মনোভাবের ফারাক দেখা যায়৷ অস্কার মনোনয়ন আগেই ঘোষণা করা হয়৷ ফলে একের পর অন্যটি নির্ভর করে, এমনটা বলা কঠিন৷ এ বছর স্টিভেন স্পিলবার্গের ‘লিংকন' অস্কার মনোনয়নের তালিকায় এগিয়ে থাকলেও একটি মাত্র ‘গোল্ডেন গ্লোব' পুরস্কার পেয়েছে৷ অথচ ৭টি বিভাগে মনোনয়ন পেয়েছিল ছবিটি৷ অন্যদিকে ‘আর্গো' সেরা নাটকীয় ছবি ও বেন অ্যাফলেক সেরা পরিচালকের পুরস্কার ছিনিয়ে নিয়েছে৷ ১৯৭৯ সালের ইসলামি বিপ্লবের পর ইরানে মার্কিন পণবন্দিদের উদ্ধারের নাটকীয় ঘটনা নিয়ে তৈরি ছবিটি এবারের অস্কারের দৌড়ে তেমন সুবিধা করে উঠতে পারে নি৷ ছবির প্রযোজক জর্জ ক্লুনি এর ফলে অসন্তুষ্ট হয়েছেন৷ বিশেষ করে অ্যাফলেকের অসাধারণ কাজ এ ভাবে উপেক্ষা করা উচিত হয় নি বলে তিনি মনে করেন৷ এবারের ‘গোল্ডেন গ্লোব' পুরস্কার অনুষ্ঠানে আরও কিছু চমক ছিল৷ উপস্থিত ছিলেন প্রাক্তন মার্কিন প্রেসিডেন্ট বিল ক্লিন্টন৷ স্পিলবার্গের তৈরি ছবি ‘লিংকন-এর কিছু দৃশ্য তিনি সবার সামনে পেশ করেন৷ উপস্থিত হলিউড তারকারা উঠে দাঁড়িয়ে করতালি বাজিয়ে ক্লিন্টনকে অভিনন্দন জানান৷ হলিউড অভিনেত্রী জোডি ফস্টার এ দিন প্রকাশ্যে ঘোষণা করেন, যে তিনি সমকামী৷ তবে তিনি আশা প্রকাশ করেন, এর ফলে কেউ অসন্তুষ্ট হবে না৷ নিজের পরিবার-পরিজনকে আগেই সে কথা জানিয়েছেন তিনি৷ এসবি/ডিজি (ডিপিএ, রয়টার্স)",
  "manualKeyPhrases" : [ "‘আর্গো’", "লিংকন", "গোল্ডেন গ্লোব", "অস্কার", "হলিউড" ],
  "automaticKeyPhrases" : [ "" ]
}