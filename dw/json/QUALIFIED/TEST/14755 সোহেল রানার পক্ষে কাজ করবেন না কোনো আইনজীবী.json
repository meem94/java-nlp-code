{
  "docID" : 14755,
  "source" : "http://www.dw.com/",
  "lang" : "BN",
  "url" : "http://www.dw.com/bn/সোহেল-রানার-পক্ষে-কাজ-করবেন-না-কোনো-আইনজীবী/a-16778122",
  "title" : "সোহেল রানার পক্ষে কাজ করবেন না কোনো আইনজীবী",
  "date" : "29.04.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "সাভারের রানা প্লাজা ধসে কয়েকশ’ মানুষের মৃত্যুর ঘটনায় ভবনের মালিক সোহেল রানাকে গ্রেপ্তার করা হয়েছে৷ গ্রেপ্তার হওয়ার পর সে নিজেকে যুবলীগ নেতা এবং সভারের সংসদ সদস্য তৌহিদ জং মুরাদের ঘনিষ্ট বলে স্বীকার করেছেন৷ সাভারের রানা প্লাজা ধসের ঘটনায় ভবনের মালিক যুবলীগ নেতা সোহেল রানাকে যাশোরের বেনাপোল সীমান্ত এলাকার একটি বাড়ি থেকে শনিবার দুপুরে গ্রেপ্তার করে র‌্যাব৷ এরপর তাকে হেলিকপ্টারে করে ঢাকায় এনে ঢাকা জেলা পুলিশের কাছে হস্তান্তর করা হয়৷ র‌্যাবের মহাপরিচালক মোখলেসুর রহমান ডয়চে ভেলেকে জানান, রানা গত বুধবার সাভারের ঐ ঝঁকিপূর্ণ ভবনে শ্রমিকদের ঢুকতে বাধ্য করেছিলেন৷ আর তার ফলে ভবন ধসে এতগুলো মানুষের মৃত্যু হয়৷ তিনি জানান, রানা বেনাপোল হয়ে পাশের একটি দেশে পালানোর চেষ্ট করছিলেন৷ কিন্তু সে চেষ্টা ব্যর্থ করে দেয় র‌্যাব গোয়েন্দারা৷ তাকে পালানোর চেষ্টায় সহায়তাকারী তার দুই সহযোগীকেও আটক করা হয়েছে৷ ঢাকা জেলা পুলিশ জানায়, রানাকে সোমবার আদালতে হাজির করে রিমান্ড চাওয়া হবে৷ এরপর শুরু হবে তাকে জিজ্ঞাবাদ করা৷ এদিকে, আটক হওয়ার পর সোহেল রানা ডয়চে ভেলেকে জানান যে, যুবলীগের নেতা এবং সাভারের আওয়ামী লীগ দলীয় সংসদ সদস্য তালুকদার তৌহিদ জং মুরাদ তার ঘনিষ্ঠ৷ সোহেল রানা জানান, ঘটনার সময় তিনি ভবনের পিছনের দিকে আন্ডার গ্রাউন্ডে তার অফিসে ছিলেন৷ ধসে আটকা পরলে লোকজন তাকে উদ্ধার করে আশুলিয়ার ইনসাফ হাসপাতালে পাঠায়৷ সেখানে ২ ঘণ্টা চিকিৎসা নেয়ার পর রানা পালিয়ে যান৷ তার দাবি, সে পৌরসভা থেকে অনুমোদন নিয়েই ভবনটি নির্মাণ করেছেন৷ র‌্যাবের গোয়েন্দা বিভাগের প্রধান কর্ণেল জিয়াউল আহসান ডয়চে ভেলেকে জানান, রানা ইনসাফ হাসপাতাল থেকে পালিয়ে ঢাকার মোহাম্মদপুরে এক বন্ধুর বাসায় রাতে থাকেন৷ পরদিন প্রথমে মানিকগঞ্জ চলে যায় তিনি৷ তারপর মানিকগঞ্জ থেকে মাইক্রোবাসে ফরিদপুর এবং যশোরের ঝিকরগাছা হয়ে বোনাপোল পৌঁছান সোহেল রানা৷ বেনাপোলের বলফিল্ড এলকায় তার এক দূর সম্পর্কের আত্মীয় শাহ আলম মিঠুর বাসায় তিনি অবস্থান করছিলেন পাশের দেশে পালিয়ে যাবার জন্য৷ র‌্যাব যখন তাকে গ্রেপ্তার করে, তখন তিনি সেই বাসায় বসে টেলিভিশন দেখছিলেন৷ র‌্যাব মিঠুকেও গ্রেপ্তার করেছে বলে খবর৷ ওদিকে, ঢাকা আইনজীবী সমিতির সদস্যরা সোহেল রানাকে আইনী সহায়তা না দেয়ার সিদ্ধান্ত নিয়েছেন৷ আইনজীবী সমিতির সদস্য অ্যাডভোকেট মাহবুবুর রহমান ডয়চে ভেলেকে জানান, এত মানুষের প্রাণ গেছে যার কারণে তার জন্য কোনো আইনজীবীই কাজ করতে রাজি নন৷ তারা সোমবার এজন্য বৈঠকও ডেকেছেন৷ এই বৈঠকে তারা আনুষ্ঠানিকভাবে আইনী সহায়তা না দেয়ার সিদ্ধান্ত নেবেন বলে জানা গেছে৷",
  "manualKeyPhrases" : [ "তৌহিদ জং মুরাদ", "যুবলীগ", "আইনজীবী", "রানা প্লাজা", "গ্রেপ্তার", "সোহেল রানা", "আওয়ামী লীগ" ],
  "automaticKeyPhrases" : [ "" ]
}