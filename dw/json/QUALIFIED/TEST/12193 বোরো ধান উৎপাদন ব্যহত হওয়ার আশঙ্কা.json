{
  "docID" : 12193,
  "source" : "http://www.dw.com/",
  "lang" : "BN",
  "url" : "http://www.dw.com/bn/বোরো-ধান-উৎপাদন-ব্যহত-হওয়ার-আশঙ্কা/a-15824189",
  "title" : "বোরো ধান উৎপাদন ব্যহত হওয়ার আশঙ্কা",
  "date" : "22.03.2012",
  "writter" : "",
  "categories" : [ "বিশ্ব" ],
  "article" : "বাংলাদেশে বোরো ধান চাষের ক্ষেত্রে, পানি সেচ নিয়ে চরম বিপাকে আছেন কৃষকরা৷ কারণ, পানি সেচের জন্য ঠিকমত বিদ্যুৎ পাওয়া যায়না৷ এর ওপর সরকার বিদ্যুতের দাম আরো একদফা বাড়ানোর সিদ্ধান্ত নিয়েছে৷ বোরো ধান চাষের জন্য নিরবিচ্ছিন্ন সেচের প্রয়োজন৷ চারা লাগানো থেকে শুরু করে ফসল কাটা পর্যন্ত চলে এই সেচ৷ আর এখন ফসলের মাঠে বোরা ধানের চারা৷ শিষ আসেনি৷ কৃষকরা ফসল ঘরে তুলতে পারবে আগামী মে মাসের মাঝামাঝি সময়ে৷ কিন্তু তারা ঠিকমত বিদ্যুৎ না পাওয়ায়, বোরো ধানের মাঠে ঠিকমত সেচ দিতে পারছে না৷ স্বাভাবিকভাবেই সব মিলিয়ে পরিস্থিতি জটিল আকার ধারণ করেছে৷ প্রধানমন্ত্রীর জ্বালানি উপদেষ্টা তৌফিক ই ইলাহী চৌধুরী বলেছেন, এই সমস্যা তাদেরও জানা৷ এজন্য সরকার এই সেচের জন্য রাত ১১টা থেকে সকাল ৭টা পর্যন্ত বিদ্যুৎ নিশ্চিত করবে, যাতে বোরো ধানের উৎপাদন ব্যাহত না হয়৷ এজন্য শহরাঞ্চল এবং শিল্প কারখানায় বিদ্যুৎ কিছুটা হলেও রেশনিং করা হবে৷ অর্থাৎ, শহরাঞ্চলে এবং শিল্প কারখানায় বিদ্যুৎ কম দেয়া হবে৷ আর বিকেল ৩টা থেকে রাত ৯টা পর্যন্ত সিএনজি স্টেশনগুলো বন্ধ রাখা হবে৷ যা আজ থেকেই কার্যকর হচ্ছে, জানান তিনি৷ তবে সেচের জন্য শুধুমাত্র নিরবিচ্ছিন্ন বিদ্যুতের নিশ্চয়তায় আশ্বস্ত নন অর্থনীতিবিদরা৷ বাংলাদেশ উন্নয়ন গবেষণা প্রতিষ্ঠান বিআইডিএস-এর পরিচালক অর্থনীতিবিদ ড. আসাদুজ্জামান ডয়চে ভেলেকে জানান, বিদ্যুতের দাম বাড়ানোর যে সিদ্ধান্ত নিয়েছে সরকার তাতে বোরো ধানের উৎপাদন ব্যহত হবে৷ কারণ পানি সেচ বিদ্যুতের উপর নির্ভরশীল৷ তাই উৎপাদন খরচ বেড়ে যাবে৷ অনেক কৃষকই অতিরিক্ত দামের কারণে পর্যাপ্ত সেচ দিতে পারবে না৷ এ কারণে খাদ্য নিরপত্তা বিঘ্নিত হওয়ারও আশঙ্কা করছেন তিনি৷ অর্থনীতিবিদ ড. আসাদুজ্জামান বলেন, সরকার যদি এখন বিদ্যুতের দাম না বাড়িয়ে মে মাসের শেষের দিকে দাম বাড়াতো, তাহলে কৃষকরা এহেন সংকটে পড়তো না৷ কারণ ততক্ষণে বোরো ধান উঠে যেত৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বাংলাদেশ", "উৎপাদন", "ধান", "ব্যহত", "বোরো", "আশঙ্কা" ],
  "automaticKeyPhrases" : [ "" ]
}