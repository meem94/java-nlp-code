{
  "docID" : 15475,
  "source" : "http://www.dw.com/",
  "lang" : "BN",
  "url" : "http://www.dw.com/bn/নাগরিকত্বের-জন্য-ছিটমহলবাসীর-আমরণ-অনশন/a-15852144",
  "title" : "নাগরিকত্বের জন্য ছিটমহলবাসীর আমরণ অনশন",
  "date" : "31.03.2012",
  "writter" : "",
  "categories" : [ "বিশ্ব" ],
  "article" : "বাংলাদেশের অভ্যন্তরে ভারতের ছিটমহলে নাগরিকত্বের জন্য আমরণ অনশন চালিয়ে যাচ্ছেন সেখানকার বাসিন্দারা৷ তারা জানিয়েছেন তাদের সমস্যার সমাধান না হওয়া পর্যন্ত এই অনশন চলবে৷ তবে প্রধানমন্ত্রীর আন্তর্জাতিক বিষয়ক উপদেষ্টা জানিয়েছেন অল্প সময়ের মধ্যেই ছিটমহলবাসীর দুঃখের অবসান ঘটবে৷ বাংলাদেশের অভ্যন্তরে ভারতের ছিটমহলের বাসিন্দাদের আমরণ অনশনের ১৩তম দিন চলছে৷ তাদের কথা হয় নাগরিকত্ব, নয় মৃত্যু৷ তারা চান তাদের বাংলাদেশ অথবা ভারত যে কোন এক দেশের নাগরিকত্ব দেয়া হোক৷ এরইমধ্যে ২০/২৫ জন ছিটমহলবাসী গুরুতর অসুস্থ হয়ে পড়েছেন৷ পঞ্চগড়ের পুঁটিমারী এলাকায় এই অনশনে স্থানীয় জন প্রতিনিধিরা একাত্মতা প্রকাশ করলেও এখন পর্যন্ত ভারত বা বাংলাদেশের প্রশাসনের কোন দায়িত্বশীল কর্মকর্তা সেখানে যাননি৷ বাংলাদেশের অভ্যন্তরে ভারতের ১১১টি ছিটমহল আছে৷ আর ভারতের অভ্যন্তরে বাংলাদেশের ৫২টি ছিটমহল আছে৷ প্রধানমন্ত্রী শেখ হাসিনার আন্তর্জাতিক বিষয়ক উপদেষ্টা ড. গওহর রিজভী ঢাকায় ডিডাব্লিউকে জানিয়েছেন, ছিটমহল বাসীর এই কষ্ট অমানবিক৷ তিনি জানান, এ ব্যাপারে বাংলাদেশ ও ভারতের মধ্যে চুক্তি সই হয়েছে৷ চুক্তি অনুযায়ী, বাংলাদেশের অভ্যন্তরে ভারতীয় ছিটমহল বাংলাদেশের অংশ হবে৷ আর ভারতের অভ্যন্তরে বাংলাদেশের ছিটমহল ভারতের অংশ হবে৷ তবে এজন্য ভারতীয় সংসদের অনুমোদন লাগবে৷ ড. গওহর রিজভী বলেন, ভারত সরকার আশ্বাস দিয়েছে তাদের এই সংসদেই চুক্তিটি অনুমোদন হবে৷ আর এই চুক্তি বাস্তবায়নের জন্য ১২ হাজার স্ট্রিপ ম্যাপে (ক্ষুদ্র মানচিত্র) সই করা হয়েছে৷ তিনি আশ্বাস দেন, অল্প সময়ের মধ্যেই ছিটমহলবাসীর দুঃখের অবসান ঘটবে৷ গওহর রিজভী ছিটমহলবাসীকে আর কয়েকটি দিন ধৈর্য ধরার অনুরোধ করেছেন৷ তিনি বলেন, আমি নিশ্চিত সহসাই সুসংবাদ আসবে তাদের জন্য৷ প্রতিবেদন: হারুন উর রশীদ স্বপন, ঢাকা সম্পাদনা: রিয়াজুল ইসলাম",
  "manualKeyPhrases" : [ "বাংলাদেশ", "আমরণ", "নাগরিকত্বের", "ছিটমহলবাসী", "অনশন", "জন্য" ],
  "automaticKeyPhrases" : [ "" ]
}