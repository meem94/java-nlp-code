{
  "docID" : 10543,
  "source" : "http://www.dw.com/",
  "lang" : "BN",
  "url" : "http://www.dw.com/bn/ধর্মযাজককে-হত্যার-চেষ্টার-নেপথ্যে-কারা/a-18765652",
  "title" : "ধর্মযাজককে হত্যার চেষ্টার নেপথ্যে কারা?",
  "date" : "07.10.2015",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "পাবনায় খ্রিষ্টান ধর্মযাজক লুক সরকারকে হত্যার চেষ্টা পরিকল্পিত বলে মনে করছে পুলিশ৷ লুক জানান, ‘‘যারা আমাকে হত্যার চেষ্টা করেছে, তাদের আমি দেখলে চিনবো৷ যাকে আটক করা হয়েছে, তাকে আমি চিনি না৷'' গত ৫ই সেপ্টেম্বর পাবনার ঈশ্বরদীর ভাড়া বাসায় লুক সরকারকে জবাই করে হত্যার চেষ্টা করে দুবৃত্তরা৷ তিনি নিজের সাহসিকতা এবং পরিবারের সদস্যদের সহায়তায় প্রাণে বেঁচে যান৷ হাসপাতালে প্রাথমিক চিকিত্‍সা নেয়ার পর বাড়িতেই অবস্থান করছেন৷ তিনি জানিয়েছেন, খ্রিষ্টান ধর্ম গ্রহণ করার কথা বলে এর আগেও দুর্বৃত্তরা তাঁর বাসায় একবার এসেছিল৷ তিনি তাদের জানিয়েছেন, ‘‘ধর্মান্তরিত করা আমার কাজ নয়, আমি শুধু যিশুর বাণী প্রচার করি৷'' ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশ ডয়চে ভেলেকে বলেন, ‘‘আমাদের কাছে মনে হয়েছে, এটা একটি পরিকল্পিত হত্যা প্রচেষ্টা৷ দুর্বৃত্তরা দীর্ঘদিন ধরে তাঁকে অনুসরণ করেছে৷ হত্যাই ছিল উদ্দেশ্য৷ ধর্মবিশ্বাস ছাড়া আর কোনো মোটিভ আমরা এখনো খুঁজে পাইনি৷'' দেশি-বিদেশি পত্র-পত্রিকা এ নিয়ে সংবাদ করেছে ইতিমধ্যে ৷ সামাজিক যোগাযোগের মাধ্যমেও উঠে এসেছে এ খবর৷ পুলিশ এরই মধ্যে এই ঘটনায় ওবায়দুল ইসলাম নামে এক ‘শিবির কর্মীকে' আটক করেছে৷ ওসি দাবি করেন, ‘‘ওবায়দুল শিবিরের একজন কর্মী৷ পাবনার আশুলিয়া ও ঈশ্বরদী থানায় নাশকতার একাধিক মামলার পলাতক আসামি সে৷ তাকে এই মামলায় গ্রেপ্তার দেখানো হয়েছে৷'' তবে লুক সরকার জানান, ‘‘যাকে আটক করা হয়েছে, তার নাম আমি বলিনি এবং তাকে চিনিও না৷ যারা আমাকে হত্যা করতে এসেছিল, তাদেরও আমি দেখলে চিনবো৷'' তিনি জানান, ‘‘এ বিষয় নিয়ে পুলিশ আমাকে সাংবাদিকদের সঙ্গেও কথা বলতে নিষেধ করেছে৷ আর যদি কথা বলতেই হয়, তাহলে পুলিশের সামনে বলতে হবে৷'' এই যাজক বলেন, ‘‘আমাকে ঘটনার পর পুলিশি নিরাপত্তা দেয়া হয়েছে৷ তবে আমার এখন খুব খারাপ লাগছে এই ভেবে যে, আমি কী এমন অপরাধ করেছি, যে আমাকে হত্যা করতে হবে৷ আমার জানা মতে আমার কোনো শত্রু ছিল না৷ কেন তাঁরা আমার শত্রু হলেন?'' জন্মসূত্রে বাংলাদেশের নাগরিক লুক সরকার বলেন, ‘‘আমার কোনো অভিযোগ নেই কারোর বিরুদ্ধে৷ আমি মামলাও করতে চাইনি৷ তবে দেশের প্রচলিত আইনের প্রতি আমি শ্রদ্ধাশীল৷ তাই পুলিশের অনুরোধে অজ্ঞাত ব্যাক্তিদের বিরুদ্ধে মামলা করেছি৷'' এদিকে লুক সরকারকে হত্যার চেষ্টায় খ্রিষ্টান সম্প্রদায়ের নেতারা অবিলম্বে হামলাকারীদের গ্রেপ্তার ও শাস্তি এবং নিজেদের নিরাপত্তা বাড়ানোর দাবি জানিয়েছেন৷ সোমবার এক বিজ্ঞপ্তিতে ঘটনার প্রতিবাদ ও নিন্দা জানিয়েছে বাংলাদেশ খ্রিষ্টান অ্যাসোসিয়েশন৷ এ বিষয়ে আপনার মন্তব্য লিখুন নীচের ঘরে৷",
  "manualKeyPhrases" : [ "বাংলাদেশ", "তাকে আমি চিনি না", "পুলিশ", "প্রতিবাদ", "ঈশ্বরদী", "নিন্দা", "হত্যার চেষ্টা", "যাকে আটক করা হয়েছে" ],
  "automaticKeyPhrases" : [ "" ]
}