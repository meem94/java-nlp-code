{
  "docID" : 10731,
  "source" : "http://www.dw.com/",
  "lang" : "BN",
  "url" : "http://www.dw.com/bn/কসপ্লেয়ারদের-যা-কাজ/a-19297359",
  "title" : "কসপ্লেয়ারদের যা কাজ",
  "date" : "01.06.2016",
  "writter" : "হেনড্রিক ভেলিং/জেডএইচ",
  "categories" : [ "অন্বেষণ" ],
  "article" : "জাপানি মাঙ্গা কমিকের জনপ্রিয়তা বিশ্বব্যাপী৷ অ্যাডভেঞার, অ্যাকশন, কমেডি, হরর, রোমান্স, সায়েন্স ফিকশন – কী নেই এতে! কসপ্লেয়ারদের কাজ এসব কমিকের চরিত্রকে জীবন্ত করে তোলা৷ মাঙ্গা কমিক, অ্যানিমে কার্টুন আর রূপকথার চরিত্রকে জীবন্ত করে তোলেন কসপ্লেয়াররা৷ যেমন ২৬ বছরের লিসা লাওডানুম৷ সম্প্রতি অনুষ্ঠিত হয়ে যাওয়া জার্মানির লাইপসিশ বইমেলায় মাঙ্গা কমিকের কনভেনশনে তিনি অংশ নিয়েছেন৷ তিনি বলেন, ‘‘কনভেনশন হলো এমন এক জায়গা যেখানে আপনি ইচ্ছেমতো ঘুরে বেড়াতে পারেন৷ কারণ এখানে সেই মানুষরাই আসেন, যাঁরা একই ধরনের কমিক পড়েন, আর তার চরিত্রগুলোকে চেনেন৷ কিন্তু শহরের মধ্য দিয়ে এই পোশাকে হেঁটে গেলে আশেপাশের মানুষের কাছে সেটা উদ্ভট লাগতে পারে৷'' শুধুমাত্র জার্মানিতেই প্রায় ১৫ হাজার কসপ্লেয়ার এমন সব চরিত্র ধারণ করেন৷ সারা বিশ্বের, বিশেষ করে জাপান, যুক্তরাষ্ট্র ও ইউরোপের লক্ষ লক্ষ মানুষ মাঙ্গা, অ্যানিমে আর কমিক পছন্দ করেন৷ ছোটবেলা থেকেই মাঙ্গার প্রতি আগ্রহ লিসার৷ আট বছর আগে তিনি কসপ্লেয়ার হিসেবে কাজ শুরু করেন৷ নিজের পোশাক নিজেই নকশা করেন৷ এ জন্য প্রথমে অ্যানিমের চরিত্রগুলোর স্কেচ আঁকেন তিনি৷ এখন পর্যন্ত প্রায় ৫০টি কসপ্লে পোশাক তৈরি করেছেন৷ কোনো কোনোটি একদিনেই তৈরি হয়ে যায়৷ আর কোনোটি তৈরিতে সময় লাগে কয়েক মাস৷ লিসা বলেন, ‘‘কসপ্লের ক্ষেত্রে এটি একটি চ্যালেঞ্জ, আপনাকে এমন পোশাক বানাতে হবে যেটা আগে কেউ করেনি৷ ভিডিও দেখুন 04:09 জাপানি মাঙ্গা কমিক কেউ যখন আমার পোশাক দেখে বলে, ‘ওয়াও, এটা সত্যিই দারুণ, আমিও এমন একটা বানাতে চাই' তখন আমার ভালো লাগে, গর্ব বোধ হয়৷ কারণ এর পেছনে আমি অনেক সময় আর অর্থ ব্যয় করি৷ এটা এমন একটা শখ, যেটা পূরণে চিন্তাশক্তি আর সৃজনশীলতা প্রয়োজন৷'' কসপ্লে একটি ব্যয়বহুল শখ৷ অনেক পোশাক তৈরিতে কয়েকশ ইউরো লেগে যায়৷ আর আনুষঙ্গিক উপকরণ, যেমন এই পাখা তৈরির জন্য অনেক পরিশ্রম করতে হয়৷ লিসা লাওডানুমের আসল নাম লিসা আউগস্টাইন৷ পেশায় মেডিক্যাল টেকনিশিয়ান৷ শখের জন্য তিনি প্রায়ই নতুন সব উপকরণ ব্যবহার করেন৷ কসপ্লের একটি গুরুত্বপূর্ণ বিষয় হলো ছবি৷ জেনিফার মাশকে কসপ্লে-ফটোগ্রাফিতে পারদর্শী৷ তিনি বলেন, ‘‘আপনার যদি কসপ্লে পোশাক থাকে তাহলে আপনি সেটা সবাইকে দেখাতে চাইবেন৷ তাই সুন্দরভাবে তোলো ছবি একজন কসপ্লেয়ারের কাছে খুব গুরুত্বপূর্ণ৷ কারণ সেভাবেই তিনি পোশাকটা সবাইকে দেখাতে পারেন৷'' লিসা লাওডানুমের জন্য লাইপশিস বইমেলার মাঙ্গা কনভেনশন ছিল বছরের অন্যতম গুরুত্বপূর্ণ একটি ইভেন্ট৷ কেননা সেখানে মাঙ্গাপ্রেমীদের কাছ থেকে তিনি ভাল স্বীকৃতি পেয়েছেন৷ কসপ্লেয়াররা তাঁদের সৃজনশীলতা দিয়ে মাঙ্গা আর অ্যানিমের চরিত্রগুলোকে জীবন্ত করে তোলেন - অন্তত একদিনের জন্য৷",
  "manualKeyPhrases" : [ "রোমান্স", "অ্যাকশন", "সায়েন্স ফিকশন", "অ্যাডভেঞার", "হরর", "জাপান", "মাঙ্গা", "কমিক", "কমেডি" ],
  "automaticKeyPhrases" : [ "" ]
}