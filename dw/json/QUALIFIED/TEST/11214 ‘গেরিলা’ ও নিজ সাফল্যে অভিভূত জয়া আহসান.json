{
  "docID" : 11214,
  "source" : "http://www.dw.com/",
  "lang" : "BN",
  "url" : "http://www.dw.com/bn/গেরিলা-ও-নিজ-সাফল্যে-অভিভূত-জয়া-আহসান/a-16522682",
  "title" : "‘গেরিলা’ ও নিজ সাফল্যে অভিভূত জয়া আহসান",
  "date" : "15.01.2013",
  "writter" : "",
  "categories" : [ "বিনোদন" ],
  "article" : "জাতীয় চলচ্চিত্র পুরস্কারে ‘গেরিলা’-র জয়জয়কার৷ সৈয়দ শামসুল হকের কাহিনি অবলম্বনে নাসির উদ্দিন ইউসুফ পরিচালিত এই ছবিটিই এবার সবচেয়ে বেশি পুরস্কার জিতেছে৷ সেরা অভিনেত্রী হয়েছেন জয়া আহসান৷ সেরা পরিচালকের পাশাপাশি আরো দুটি পুরস্কারে এসেছে নাসির উদ্দিন ইউসুফের নাম৷ মূলত তাঁর কৃতিত্বেই বাংলাদেশের চলচ্চিত্র জগতের সবচেয়ে বড় পুরস্কারে সবচেয়ে বেশি সাফল্য পেতে চলেছে মুক্তিযুদ্ধের ছবি ‘গেরিলা'৷ এ নিয়েই কথা হয় অভিনেত্রী জয়া আহসানের সঙ্গে৷ চলচ্চিত্র জগতে পা রাখার সঙ্গে সঙ্গে জাতীয় পুরস্কার প্রাপ্তির অনুভূতি প্রকাশ করতে গিয়ে অনেক কথাই বলেছেন তিনি, তবে সব কথার শেষ কথা – তিনি অভিভূত৷ ‘গেরিলা' তাঁর জীবনের প্রথম ছবি এবং তাতে অভিনয় করে পুরস্কার জিতেছেন বলেই নয়, জয়ার এ অনুভূতি ‘গেরিল'-র শুটিং শুরুর দিন থেকেই৷ এ ছবিতে অভিনয় করে যেন মুক্তিযুদ্ধের দিনগুলোকে চোখের সামনে দেখেছেন তিনি! ডয়চে ভেলেকে দেয়া সাক্ষাৎকারে ‘গেরিলা' ছবিতে অভিনয় করার বিশেষ কিছু অভিজ্ঞতার কথা জানানোর পাশাপাশি এমন অনেক কিছুই বলেছেন তিনি, যা আপনাদের মন ছুঁয়ে যাবে৷ জয়া আহসানের সাক্ষাৎকারটি শুনতে পাবেন আগামীকাল, বুধবার৷ এবার ‘কুসুম কুসুম প্রেম' ছবিতে অভিনয়ের জন্য সেরা অভিনেতার পুরস্কার জিতেছেন ফেরদৌস৷ তবে তাঁর নাম আড়ালে পড়ে গেছে ‘গেরিলা' ছবির সাফল্যের কারণে৷ শ্রেষ্ঠ চিত্রনাট্যকার নাসিরউদ্দীন ইউসুফ ও এবাদুর রহমান (গেরিলা), শ্রেষ্ঠ সংলাপ রচয়িতা নাসিরউদ্দীন ইউসুফ ও এবাদুর রহমান (গেরিলা), শ্রেষ্ঠ সম্পাদক সামির আহমেদ (গেরিলা), শ্রেষ্ঠ শিল্প নির্দেশক অনিমেষ আইচ (গেরিলা), শ্রেষ্ঠ মেক আপম্যান মো. আলী বাবুল (গেরিলা) ও শ্রেষ্ঠ পোশাক এবং শ্রেষ্ঠ পোশাক ও সাজ-সজ্জা শিমূল ইউসুফ (গেরিলা) – সোমবার তথ্য মন্ত্রণালয় ‘জাতীয় চলচ্চিত্র পুরস্কার-২০১১'-এর জন্য নির্বাচিতদের যে নামের তালিকা চূড়ান্ত করেছে সেখানে এভাবে বারবারই এসেছে ‘গেরিলা'৷ এখানেই কিন্তু শেষ নয়, এ ছবিতে চমৎকার অভিনয়ের জন্য সেরা খল অভিনেতার স্বীকৃতি পাচ্ছেন শতাব্দী ওয়াদুদ৷ ‘গেরিলা'র এমন সাফল্যের পাশে কিছুটা ম্লান দেখালেও জাফর ইকবালের কাহিনি নিয়ে তৈরি ‘আমার বন্ধু রাশেদ'-ও জিতেছে শ্রেষ্ঠ চিত্রগ্রাহক (এল অপু রোজারিও) এবং শ্রেষ্ঠ শব্দগ্রাহকের (রতন পাল) পুরস্কার৷ এছাড়া ‘প্রজাপতি' চলচ্চিত্রের সুবাদে শ্রেষ্ঠ সংগীত পরিচালকের পুরস্কার পাচ্ছেন হাবিব ওয়াহিদ এবং শফিক তুহিন জিতেছেন শ্রেষ্ঠ গীতিকারের পুরস্কার৷ ইমন সাহা শ্রেষ্ঠ সুরকার হয়েছেন ‘কুসুম কুসুম প্রেম' ছবির জন্য৷ ‘খণ্ডগল্প ১৯৭১'-এ অভিনয় করে শ্রেষ্ঠ শিশুশিল্পীর পুরস্কার জিতেছে সেমন্তী৷ এবার ‘আজীবন সম্মাননা' দেয়া হচ্ছে ‘নায়করাজ' রাজ্জাককে৷ ‘কে আপন কে পর' ছবিতে অভিনয়ের জন্য শ্রেষ্ঠ পার্শ্ব অভিনেতার পুরস্কার পাচ্ছেন আলমগীর এবং পার্শ্ব চরিত্রে শ্রেষ্ঠ অভিনেত্রীর পুরস্কার জিতেছেন ববিতা৷ সেরা গায়ক হয়েছেন কুমার বিশ্বজিৎ (মা আমার চোখের মণি) এবং গায়িকা নাজমুন মুনিরা ন্যান্সি (প্রজাপতি)৷ ফখরুল আরেফীন প্রযোজিত ‘আল-বদর' এবং চলচ্চিত্র ও প্রকাশনা অধিদপ্তর প্রযোজিত ‘লোকনায়ক কাঙ্গাল হরিনাথ' শ্রেষ্ঠ প্রামাণ্য চলচ্চিত্রের পুরস্কার জয় করেছে৷ ‘কে আপন কে পর' চলিচ্চিত্রে কুশলী অভিনয়ের জন্য শ্রেষ্ঠ পার্শ্ব অভিনেতার পুরস্কার পাচ্ছেন এম এ আলমগীর৷ একই চলচ্চিত্রে অভিনয় করে পার্শ্ব চরিত্রে শ্রেষ্ঠ অভিনেত্রীর পুরস্কার জিতেছেন ফরিদা আক্তার ববিতা৷ এসিবি/ডিজি (বিডিনিউজ টোয়েন্টি ফোর ডটকম)",
  "manualKeyPhrases" : [ "সাফল্য", "জয়া আহসান", "গেরিলা", "অভিভূত", "ছবি", "চলচ্চিত্র", "নাসির উদ্দিন ইউসুফ", "পুরস্কার", "জাতীয় চলচ্চিত্র পুরস্কার" ],
  "automaticKeyPhrases" : [ "" ]
}