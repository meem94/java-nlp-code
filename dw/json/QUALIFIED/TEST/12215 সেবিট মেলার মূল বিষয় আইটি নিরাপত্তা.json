{
  "docID" : 12215,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেবিট-মেলার-মূল-বিষয়-আইটি-নিরাপত্তা/a-17495681",
  "title" : "সেবিট মেলার মূল বিষয় আইটি নিরাপত্তা",
  "date" : "14.03.2014",
  "writter" : "হেনরিক ব্যোমে/এসবি",
  "categories" : [ "বিজ্ঞান পরিবেশ" ],
  "article" : "বিশ্বের সবচেয়ে বড় তথ্য প্রযুক্তি মেলা সেবিট শেষ হচ্ছে শুক্রবার৷ এডওয়ার্ড স্নোডেনের দৌলতে এবার আইটি খাতে নিরাপত্তার বিষয়টি বিশেষ গুরুত্ব পেয়েছে৷ জার্মান সংস্থাগুলি বেশ কিছু নির্ভরযোগ্য সমাধানসূত্র তুলে ধরেছে৷ ন্যাটোর উপ মহাসচিব ‘আস্থা ও নিরাপত্তা' নিয়ে ভাষণ দিয়েছেন৷ আইটি নিরাপত্তার ‘গডফাদার' হিসেবে পরিচিত ইউজিন কাস্পারস্কি নিজে মেলায় এসেছেন৷ এনএসএ কেলেঙ্কারি তথ্য প্রযুক্তি জগতকে কতটা নাড়া দিয়েছে, এর ফলে তা স্পষ্ট হয়ে যায়৷ ইউরোপীয় কমিশনের ভাইস প্রেসিডেন্ট নেলি ক্রুস বলেন, ইউরোপের আইটি কোম্পানিগুলির এবার নড়েচড়ে বসার সময় হয়েছে৷ এবারের সেবিট মেলায় সেই সচেতনতা অবশ্য দেখাও গেছে৷ চারিদিকে শুধু ‘আস্থা' ও ‘নিরাপত্তা'-র কথা শোনা গেছে৷ আইটি সিকিউউরিটির প্রশ্নে জার্মানি তার সুনাম তুলে ধরতে চাইছে৷ ইন্টারনেটের ক্ষেত্রে বিদেশের উপর নির্ভরতা কাটিয়ে তুলে ‘মেড ইন জার্মানি সলিউশন' আপাতত মূল লক্ষ্য৷ জার্মানির ডয়চে টেলিকম গ্রাহকদের তথ্য সংরক্ষণের উপর জোর দিচ্ছে৷ বিদেশি প্রোভাইডারদের উপর আস্থা কমে চলায় সেই শূন্যস্থান পূরণ করতে এগিয়ে আসছে জার্মানির অনেক ইন্টারনেট কোম্পানি৷ অন্যদিকে বাণিজ্যিক প্রতিষ্ঠানগুলিকে নিজেদের তথ্য সংরক্ষণের ক্ষেত্রে আরও সচেতন করে তুলতে চায় টেলিকম৷ সেই লক্ষ্যে তাদের জন্য সমাধানসূত্র তৈরির কাজ করছে এই সংস্থা৷ নিরাপত্তার ক্ষেত্রে একটি বড় প্রশ্ন দেখা যাচ্ছে ‘ক্লাউড কম্পিউটিং'-কে ঘিরে৷ ব্যক্তি ও প্রতিষ্ঠান যে ক্লাউড পরিষেবার উপর ভরসা করে মূল্যবান তথ্য সেখানে জমা রাখছে, তা অন্য কারো নাগালের মধ্যে আছে কিনা, সেটা একটা বড় প্রশ্ন৷ এক্ষেত্রে জার্মানির কিছু সংস্থা অত্যন্ত নির্ভরযোগ্য পরিষেবা দিচ্ছে৷ এনএসএ কেলেঙ্কারির জের ধরে মার্কিন সংস্থাগুলির প্রতি আস্থা বিশাল ধাক্কা খেয়েছে৷ তাই স্থানীয় পর্যায়ে ক্লাউড কম্পিউটিং-এর ভবিষ্যৎ বেশ উজ্জ্বল হয়ে উঠছে৷ নিজস্ব হার্ডওয়্যার ও সফটওয়্যার নিয়ে জার্মানির মতো দেশ অন্তত ইউরোপের মধ্যে প্রকৃত বিকল্প হয়ে উঠতে পারে – এমন সম্ভাবনা উজ্জ্বল হয়ে উঠছে৷ এমন সচেতনতা সত্ত্বেও বাস্তব সত্য হলো, এখনো বাজারের একটা বিশাল অংশ মার্কিন সংস্থাগুলির হাতে রয়েছে৷ রাতারাতি পরিস্থিতির পরিবর্তনের কোনো সম্ভাবনাও দেখা যাচ্ছে না৷ তবে আপাতত ব্যক্তি পর্যায়ে সম্ভব না হলেও বাণিজ্যিক প্রতিষ্ঠানগুলি গুপ্তচরবৃত্তির মোকাবিলা করতে এমন নিরাপদ পরিষেবার দিকে ঝুঁকতে শুরু করেছে৷",
  "manualKeyPhrases" : [ "তথ্য", "সেবিট", "মেলা", "জার্মানি", "প্রযুক্তি" ],
  "automaticKeyPhrases" : [ "" ]
}