{
  "docID" : 14764,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাক-যুদ্ধের-গোপন-মার্কিন-দলিল-ফাঁস/a-6141746",
  "title" : "ইরাক যুদ্ধের গোপন মার্কিন দলিল ফাঁস",
  "date" : "23.10.2010",
  "writter" : "",
  "categories" : [ "বিশ্ব" ],
  "article" : "ইরাক যুদ্ধের গোপন দলিল প্রকাশ করে আবারো আলোচনায় উইকিলিক্স৷ প্রকাশিত প্রায় চার লাখ গোপন দলিলে ইরাকে কারাবন্দিদের নির্যাতন, হত্যা, ধর্ষণসহ নানা বিষয়ের তথ্য বেরিয়ে এসেছে৷ ইরাক যুদ্ধের গোপন দলিল ২০০৪ সাল থেকে ২০০৯ সাল পর্যন্ত সময়কালের ইরাক যুদ্ধের গোপন দলিল প্রকাশ করেছে উইকিলিক্স৷ এতে দেখা যাচ্ছে, ইরাকি পুলিশ এবং সেনাদের নানা অপকর্ম তদন্তে ব্যর্থতার পরিচয় দিয়েছে মার্কিন বাহিনী৷ এমনকি ইরাকি কর্তৃপক্ষও মার্কিন বাহিনীর নানা অভিযোগ খুব একটা আমলে নেয়নি৷ বরং ইরাকিরাই ইরাকিদের হত্যায় অবদান রেখেছে৷ শুধু তাই নয়, ইরাক যুদ্ধে ইরানের সম্পৃক্ততাও দেখা যাচ্ছে গোপন দলিলে৷ বিশেষ করে ইরাকি জঙ্গিদেরকে পরোক্ষ মদদ দিয়েছে ইরান, অভিযোগ এমনটাই৷ এছাড়া মার্কিন বাহিনীর অপকর্মের কিছু তথ্যও প্রকাশ পেয়েছে এই দলিলে৷ যেমন, ২০০৭ সালে মার্কিন অ্যাপাচি হেলিকপ্টারের হামলায় প্রাণ হারায় দুই জঙ্গি৷ গোপন দলিলে দেখা যাচ্ছে, এরা আত্মসমর্পণ করতে চেয়েছিল৷ কিন্তু উড়োজাহাজের কাছে আত্মসমর্পণ সম্ভব নয়, তাই তাদেরকে ক্ষেপণাস্ত্রের লক্ষ্যবস্তু বানানো সঠিক সিদ্ধান্ত বলে মত দিয়েছেন, সামরিক আইনজীবী৷ ইরান প্রসঙ্গ ২০০৯ সালে ইরাকের সীমান্ত থেকে অপহরণ করা হয়েছিল তিন মার্কিন পর্যটককে৷ এদের মধ্যে একজন সারা শুর্দ ইতিমধ্যে জামিনে মুক্ত হয়েছেন কিন্তু বাকিরা এখনো কারাবন্দি৷ মার্কিন গোপন দলিলে বলা হয়েছে, তাদেরকে ইরাক সীমান্তের মধ্য থেকে ধরে নিয়ে যাওয়া হয়৷ সংবাদমাধ্যম নিউ ইয়র্ক টাইমস এবং দ্য গার্ডিয়ান জানিয়েছে এসব তথ্য৷ পেন্টাগনের মন্তব্য এই গোপন দলিল প্রকাশ হওয়ায় মার্কিন বাহিনী, মার্কিন সহযোগী এবং অনেক ইরাকি কিংবা আফগান - যারা মার্কিন বাহিনীর সঙ্গে কাজ করেছে তাদের জীবন হুমকির মুখে পড়বে৷ এমনটাই মত পেন্টাগন মুখপাত্র মেজর ক্রিস পেরিন-এর৷ তিনি উইকিলিক্সকে এসব চুরি করা নথিপত্র ফেরত দেবার এবং যত দ্রুত সম্ভব ওয়েবসাইট থেকে মুছে ফেলার আহ্বান জানান৷ প্রতিবেদন: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "মার্কিন", "পেন্টাগন", "উইকিলিক্স", "নির্যাতন", "কারাবন্দি", "হত্যা" ],
  "automaticKeyPhrases" : [ "" ]
}