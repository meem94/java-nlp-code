{
  "docID" : 12100,
  "source" : "http://www.dw.com/",
  "lang" : "BN",
  "url" : "http://www.dw.com/bn/আটক-ব্লগারদের-ফেসবুক-ব্লগ-সচল/a-16737123",
  "title" : "আটক ব্লগারদের ফেসবুক, ব্লগ সচল!",
  "date" : "11.04.2013",
  "writter" : "আরাফাতুল ইসলাম",
  "categories" : [ "ব্লগওয়াচ" ],
  "article" : "বাংলাদেশে গত সপ্তাহে গ্রেপ্তারকৃত ব্লগারদের ফেসবুক এবং ব্লগিং অ্যাকাউন্টের পুলিশি অপব্যবহারের অভিযোগ উঠেছে৷ নব গঠিত বাংলা কমিউনিটি ব্লগ এলায়েন্স (বিসিবিএ) এক সংবাদ বিজ্ঞপ্তিতে এই অভিযোগ করেছে৷ ইন্টারনেটে বিভিন্ন ছদ্মনামে ‘ইসলাম ধর্ম নিয়ে উসকানিমূলক মন্তব্য ও কটূক্তি' করার অভিযোগে গত সপ্তাহে চার ব্লগারকে গ্রেপ্তার করে বাংলাদেশের গোয়েন্দা পুলিশ৷ এরা হচ্ছেন মশিউর রহমান বিপ্লব, মোহাম্মদ রাসেল পারভেজ, সুব্রত শুভ এবং আসিফ মহিউদ্দীন৷ হেফাজতে ইসলাম নামের একটি সংগঠনের দাবির প্রেক্ষাপটে গোয়েন্দা পুলিশ এদেরকে আটক করে৷ গ্রেপ্তারকৃত ব্লগারদের বিভিন্ন মেয়াদে রিমান্ডেও নেওয়া হয়৷ সর্বশেষ দশ এপ্রিল তাদের কারাগারে পাঠিয়েছে আদালত৷ ব্লগারদের জামিন আবেদনের অধিকতর শুনানির জন্য ১৫ এপ্রিল দিন ঠিক করা হয়েছে৷ এদিকে, বর্তমানে গ্রেপ্তারকৃত ব্লগাররা কারাবন্দি থাকলেও তাদের ফেসবুক, ব্লগ সচল রয়েছে বলে অভিযোগ উঠেছে৷ বাংলা কমিউনিটি ব্লগ এলায়েন্স বৃহস্পতিবার এক বিবৃতিতে জানিয়েছে, ‘‘এক দিকে যেখানে অবান্তর অভিযোগে গ্রেপ্তার এবং যথাযথ আইনী ভিত্তি ছাড়াই আটক চার জন ব্লগারের জামিন আবেদন নাকচ করা হচ্ছে, অন্যদিকে গোয়েন্দা পুলিশের হেফাজতে থাকা অবস্থায় আটক ব্লগারদেরই একজন সুব্রত অধিকারী শুভ-এর ফেসবুক অ্যাকাউন্ট ব্যবহার করে বিভিন্ন তথাকথিত ধর্ম অবমাননামূলক কিছু ফেসবুক পেজে ‘লাইক' দেয়া হচ্ছে৷'' ব্লগার সুব্রত শুভ ঢাকা বিশ্ববিদ্যালয়ের শিক্ষার্থী৷ ডয়চে ভেলেকে দেওয়া এক সাক্ষাৎকারে তাঁর বন্ধু ক্যামেলিয়া কামাল জানান, ‘‘পহেলা এপ্রিল রাত এগারোটার দিকে সুব্রত শুভকে আটক করে গোয়েন্দা পুলিশ৷ ঢাকা বিশ্ববিদ্যালয়ের একটি হলের সামনে থেকে তাঁকে একটি সাদা গাড়িতে উঠিয়ে নেওয়া হয়৷'' শুধু সুব্রত শুভ নয়, গোয়েন্দাদের হাতে আটক অন্যান্য ব্লগারদের ফেসবুক এবং ব্লগ অ্যাকাউন্ট সচল রয়েছে বলেও দাবি করেছে বিসিবিএ৷ বেশ কয়েকটি কমিউনিটি ব্লগের সমন্বয়ে গড়া এই এলায়েন্স জানিয়েছে, ‘‘বাংলা কমিউনিটি ব্লগ এলায়েন্স ব্লগ সাইটগুলোর সম্মিলিত প্লাটফর্ম হওয়ার সুবাদে ব্লগ প্ল্যাটফর্মগুলোর মধ্যে বর্তমানে তথ্য বিনিময়ের সুযোগ ঘটছে৷ সেই সূত্রেই আটক ব্লগাররা গ্রেফতার হওয়ার পরও বিভিন্ন ব্লগে ঠিক কতবার, কোন্ অবস্থান থেকে, কোন আইপি অ্যাড্রেস ব্যবহার করে তাদের অ্যাকাউন্টে লগ্-ইন করা হয়েছে সে সব বিস্তারিত তথ্য বর্তমানে আমাদের হাতে রয়েছে৷ ‘‘এই সব বেআইনী লগ-ইন এর ঘটনা এবং সেগুলোর বিশ্লেষণ থেকে এটা আমাদের কাছে স্পষ্ট যে, এই মুহূর্তে নিজ নিজ ফেসবুক এবং ব্লগিং অ্যাকাউন্টের ওপর আটক চার জন ব্লগারের কোনো ধরনের নিয়ন্ত্রণ না থাকা সত্ত্বেও যেহেতু এ জাতীয় সন্দেহজনক অনুপ্রবেশ ঘটছে, সেক্ষেত্রে অজ্ঞাত কে বা কারা কর্তৃক এই ঘটনা ঘটছে বলে প্রতীয়মান হয়৷'' গ্রেপ্তারকৃত ব্লগারদের বিভিন্ন অনলাইন অ্যাকাউন্টের আইডি ও পাসওয়ার্ড আটককারী কর্তৃপক্ষের কাছে চলে গেছে বলে সন্দেহ করছে বিসিবিএ৷ এই প্রসঙ্গে তাদের সংবাদ বিজ্ঞপ্তিতে বলা হয়েছে, ‘‘আটককারী কর্তৃপক্ষ কর্তৃক কোনো প্রকার বল প্রয়োগ, ভীতি প্রদর্শন বা অন্য কোনো উপায়ে আটক ব্লগারদের বিভিন্ন ব্লগ এবং ফেসবুকের আইডি এবং পাসওয়ার্ড হস্তগত করা হচ্ছে কিনা সেই সন্দেহেরও উদ্রেক হয়৷'' তবে ডয়চে ভেলের পক্ষ থেকে যোগাযোগ করা হলে ঢাকা মহানগর গোয়েন্দা পুলিশ ‘বাংলা কমিউনিটি ব্লগ এলায়েন্স’ এর এই অভিযোগ অস্বীকার করেছে৷ পাশাপাশি আটক ব্লগারদের ফেসবুক বা ব্লগ অ্যাকাউন্ট বন্ধের কোন উদ্যোগ নেয়া হয়নি বলে ডয়চে ভেলের ঢাকা প্রতিনিধি হারুন উর রশীদ স্বপনকে জানিয়েছেন গোয়েন্দা পুলিশের অতিরিক্ত উপপুলিশ কমিশনার মশিউর রহমান৷ উল্লেখ্য, গ্রেপ্তারকৃত ব্লগারদের দ্রুত মুক্তির দাবিতে আন্দোলন করছেন বিভিন্ন শ্রেণি, পেশার মানুষ৷ একাধিক আন্তর্জাতিক সংগঠনও ব্লগারদের দ্রুত মুক্তি দিতে সরকারের প্রতি আহ্বান জানিয়েছে৷",
  "manualKeyPhrases" : [ "কটূক্তি", "মশিউর রহমান বিপ্লব", "আসিফ মহিউদ্দীন", "ফেসবুক", "ব্লগ", "মোহাম্মদ রাসেল পারভেজ", "ব্লগার", "পুলিশ", "সুব্রত শুভ", "আটক" ],
  "automaticKeyPhrases" : [ "" ]
}