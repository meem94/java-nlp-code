{
  "docID" : 10834,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেন্সরের-থাবা-উপেক্ষা-করছেন-ভিয়েতনামের-মানুষ/a-16946238",
  "title" : "সেন্সরের থাবা উপেক্ষা করছেন ভিয়েতনামের মানুষ",
  "date" : "12.07.2013",
  "writter" : "",
  "categories" : [ "বিনোদন" ],
  "article" : "এককালের যুদ্ধ-বিধ্বস্ত ভিয়েতনাম আজ আবার মাথা তুলে দাঁড়াচ্ছে৷ পুরানো শত্রু অ্যামেরিকার সঙ্গেও তার অর্থনৈতিক সম্পর্ক বাড়ছে৷ তবে অর্থনীতির ক্ষেত্রে যথেষ্ট উদারতা দেখালেও সংস্কৃতির ক্ষেত্রে কমিউনিস্ট নিয়ন্ত্রণ এখনো কাটেনি৷ চলচ্চিত্রের নাম ‘বুই দাই চো লন' – অর্থাৎ চায়নাটাউন৷ কারাটে-কুংফু লড়াই থেকে শুরু করে টানটান উত্তেজনার নানা উপকরণ তাতে রয়েছে৷ বড় বাজেটের এই ছবির পরিচালক চার্লি নুইয়েন৷ নায়ক তাঁরই ভাই জনি নুইয়েন৷ হো চি মিন সিটির অপরাধ জগতের গ্যাংস্টারদের লড়াই নিয়ে জমজমাট ছবি৷ মাসখানেক আগে ছবিটির মুক্তি পাবার কথা ছিল৷ কিন্তু ভিয়েতনামের সেন্সর কর্তৃপক্ষ সেটিকে ছাড়পত্র দেয় নি৷ কারণ হিসেবে বলা হয়েছে, যে ছবিটিতে মাত্রাতিরিক্ত হিংসা ও শহরের নিরাপত্তা ব্যবস্থার ‘ভুল' চিত্র তুলে ধরা হয়েছে৷ ফলে যারা অনেক আশা করে ছবিটির মুক্তির অপেক্ষায় ছিলেন, তারা আর কোনোদিন ‘চায়নাটাউন' দেখতে পাবেন না, এমনটাই ধরে নেওয়া হয়েছিল৷ কিন্তু মাসখানেকও কাটেনি৷ এর মধ্যে ছবিটির একটি সংস্করণ ইন্টারনেটে চলে এসেছে৷ সরকারি নিষেধাজ্ঞা উপেক্ষা করে মানুষও দিব্যি সেই ছবি দেখছে৷ আধুনিক প্রযুক্তির দৌলতে কর্তৃপক্ষকে অবজ্ঞা করাও সহজ কাজ হয়ে দাঁড়িয়েছে৷ ফলে কাগজে-কলমে ভিয়েতনামের জাতীয় চলচ্চিত্র উন্নয়ন প্রতিষ্ঠানের কর্তৃত্ব থাকলেও বাস্তবে তাদের প্রভাব ক্ষীণ হয়ে আসছে৷ যৌনতা, হিংসা, সরকার ও কমিউনিস্ট পার্টির অবমাননার মতো কারণ দেখিয়ে তারা অনেক ছবির প্রদর্শন অনিশ্চিত করে তুলে এসেছে এতদিন৷ শুধু চলচ্চিত্র নয়, সংগীতের উপরও সরকারি নিয়ন্ত্রণ রয়েছে৷ সংস্কৃতি মন্ত্রণালয়ের একটি বিভাগ খেয়াল-খুশি মতো খবরদারি চালায়৷ তবে শিল্পী ও অনুরাগীরা তাদের উপেক্ষা করে নিজেরাই বিকল্প পথ খুঁজে নিয়েছেন৷ সুর নয়, গানের কথা নিয়েই কর্তৃপক্ষের মূল আপত্তি৷ যেমন গীতিকার নুইয়ক দাই একটি গান লিখেছেন, যার মধ্যে যৌনতার ছড়িছড়ি৷ কর্তৃপক্ষের পরোয়া না করেই তিনি গানটি রেকর্ড করিয়েছেন৷ ফলে মন্ত্রণালয়ের এক কর্মকর্তা তীব্র আপত্তি জানিয়েছেন৷ তাঁর মতে, এমন অপসংস্কৃতির কারণে ভিয়েতনামের ভাবমূর্তির ক্ষতি হচ্ছে৷ কর্তৃপক্ষের নির্দেশ অমান্য করলে ভিয়েতনামে জেল, জরিমানা বা দুটোই হতে পারে৷ কিন্তু তা সত্ত্বেও মানুষ বেপরোয়া হয়ে উঠছে৷ অন্যদিকে সরকারও স্বীকার করছে, যে ইন্টারনেটের যুগে নিয়ন্ত্রণ কার্যকর করা বড়ই কঠিন৷ এসবি/ডিজি (ডিপিএ)",
  "manualKeyPhrases" : [ "কর্তৃপক্ষ", "সেন্সর", "যৌনতা", "চলচ্চিত্র", "ভিয়েতনাম" ],
  "automaticKeyPhrases" : [ "" ]
}