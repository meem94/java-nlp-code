{
  "docID" : 11553,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবার-কার-ঘরে-যাবে-ইংলিশ-প্রিমিয়ারের-শিরোপা/a-17858153",
  "title" : "এবার কার ঘরে যাবে ইংলিশ প্রিমিয়ারের শিরোপা?",
  "date" : "18.08.2014",
  "writter" : "",
  "categories" : [ "খেলাধুলা" ],
  "article" : "ব্রাজিল বিশ্বকাপের পর কয়েক দিনের বিরতি শেষে শুরু হয়েছে ইউরোপের নতুন ফুটবল মরসুম৷ ৮ তারিখে ফ্রান্সের লিগ ওয়ানের পর গত সপ্তাহ থেকে আরম্ভ হয়েছে ইংলিশ প্রিমিয়ার লিগ৷ এরপর আগামী সপ্তাহে শুরু হবে বুন্ডেসলিগা আর স্প্যানিশ লা লিগা৷ তার পরের সপ্তাহে ইটালিয়ান সেরিয়ে আ৷ ইউরোপের লিগগুলোর মধ্যে অন্যতম আকর্ষণীয় ও প্রতিদ্বন্দ্বিতাপূর্ণ লিগ হচ্ছে ইংলিশ প্রিমিয়ার লিগ৷ গত মৌসুমে লিগের সেরা কে হবে, তা জানতে একেবারে শেষ সপ্তাহ পর্যন্ত অপেক্ষা করতে হয়েছিল৷ এবারও সেরকম জমজমাট আসরের ইঙ্গিত পাওয়া যাচ্ছে৷ বর্তমান চ্যাম্পিয়ন ম্যানচেস্টার সিটিকে তাদের শিরোপা ধরে রাখতে লড়তে হবে বেশ কয়েকটি ক্লাবের সঙ্গে৷ এর মধ্যে রয়েছে গতবারের রানার্স আপ লিভারপুল, রয়েছে চেলসি আর আর্সেনাল৷ এছাড়া গতবার সপ্তম হলেও এবার নতুন কোচ লুইস ফ্যান খালের তত্ত্বাবধানে ম্যানচেস্টার ইউনাইটেডের নামও উঠে আসছে শিরোপার অন্যতম দাবিদারদের তালিকায়৷ চলুন একে একে জেনে নিই ক্লাবগুলোর সম্ভাবনার কথা৷ ম্যান সিটি শক্তি বাড়াতে ম্যান সিটি এবার রক্ষণভাগে দুজন ডিফেন্ডার নিয়েছে৷ পোর্তো থেকে কিনেছে মাঙ্গালাকে আর আর্সেনাল থেকে সাগনাকে, আর্সেনালের কোচ ওয়েঙ্গার যাকে ইংলিশ প্রিমিয়ারের সেরা রাইট ব্যাক বলে মনে করেন৷ তবে তারপরও বিশ্লেষকদের ধারণা, ম্যান সিটি হয়তো ২০১২ সালের ভুলের পুনরাবৃত্তি করতে যাচ্ছে৷ সেসময় লিগ জেতার পরের গ্রীষ্মে ভালো কোনো খেলোয়াড় কিনতে না পারার খেসারত হিসেবে শিরোপা খোয়াতে হয়েছিল ম্যান সিটিকে৷ পরিণতিতে চাকরি হারিয়েছিলেন তখনকার কোচ মানচিনি৷ পূর্ণতা পেয়েছে চেলসি গত মৌসুম চলার সময়েই একজন ভালো স্ট্রাইকারের অভাবের কথা বারবার বলেছিলেন কোচ মুরিনিয়ো৷ এবার সেই অভাব পূর্ণ হয়েছে কস্টা দলে আসায়৷ এই কস্টা গতবার অ্যাটলেটিকো মাদ্রিদকে লা লিগা জিতিয়েছেন৷ এবার চেলসির হয়ে প্রদর্শনী ম্যাচে ভালো করেছেন কস্টা৷ তাইতো কদিন আগে মুরিনিয়ো বলেছেন, ‘‘এই সেই ফুটবলার যার জন্য আমরা গত মরসুম থেকে অপেক্ষায় ছিলাম৷'' কস্টার সঙ্গে এবার চেলসিতে যোগ হয়েছে সাবেক বার্সা ফুটবলার ফাব্রেগাসও৷ নতুন রূপে ম্যান ইউনাইটেড ফার্গুসন যুগের অবসানের পরের বছরটি খুব খারাপ কেটেছে ম্যান ইউ-র৷ ডেভিড ময়েসের নেতৃত্বে ক্লাবটি মরসুম শেষ করেছিল সপ্তম স্থানে থেকে৷ ফলে মরসুম শেষের আগেই চাকরি হারাতে হয় ময়েসকে৷ এরপর দায়িত্ব দেয়া লুইস ফ্যান খালকে৷ সাবেক বায়ার্ন ও ব্রাজিল বিশ্বকাপে তৃতীয় হওয়া নেদারল্যান্ডস দলের কোচ ফ্যান খাল দায়িত্ব নিয়েই খেলার কৌশল পালটে ৩-৫-২ ফরম্যাটে চলে যান৷ এখন পর্যন্ত ভালোই ফল দেখিয়েছে এই ফরম্যাট৷ ছয়টি প্রদর্শনী ম্যাচের সবকটিতেই জিতেছে ম্যান ইউ৷ যুক্তরাষ্ট্রে গিয়ে জিতেছে ইন্টারন্যাশনাল চ্যাম্পিয়নস কাপের শিরোপা৷ আর্সেনাল গতবার মরসুমের সবচেয়ে বেশিরভাগ সময় ধরে শীর্ষে থেকেও সেরা হতে পারেনি আর্সেনাল৷ তবে এফএ কাপের শিরোপা ঠিকই জিতেছিল ক্লাবটি৷ এবার শিরোপার লড়াইয়ে যুক্ত হতে দলে ভেড়ানো হয়েছে বার্সার সাবেক ফুটবলার সানচেজকে৷ লিভারপুল বার্সেলোনার কাছে সুয়ারেজকে হারিয়ে লিভারপুলের অবস্থান কিছুটা দুর্বল হয়ে গেছে বলে মনে করছেন অনেকে৷ তবে মাত্র কদিন আগে প্রদর্শনী ম্যাচে বুন্ডেসলিগা রানার্স আপ ডর্টমুন্ডকে ৪-০ গোলে হারিয়ে দেখিয়ে দিয়েছে যে, যতটা ভাবা হচ্ছে ততটা দুর্বল আসলে তারা নয়৷ জেডএইচ/এসি (এপি)",
  "manualKeyPhrases" : [ "আর্সেনাল", "ম্যান সিটি", "লিভারপুল", "ইংলিশ প্রিমিয়ার", "ম্যান ইউ", "চেলসি", "শিরোপা", "লিগ" ],
  "automaticKeyPhrases" : [ "" ]
}