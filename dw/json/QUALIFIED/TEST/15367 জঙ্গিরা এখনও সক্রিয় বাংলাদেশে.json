{
  "docID" : 15367,
  "source" : "http://www.dw.com/",
  "lang" : "BN",
  "url" : "http://www.dw.com/bn/জঙ্গিরা-এখনও-সক্রিয়-বাংলাদেশে/a-15322973",
  "title" : "জঙ্গিরা এখনও সক্রিয় বাংলাদেশে",
  "date" : "17.08.2011",
  "writter" : "",
  "categories" : [ "বিশ্ব" ],
  "article" : "বাংলাদেশে সিরিজ বোমা হামলার ছয় বছর পরও জঙ্গিরা এখনও সক্রিয়৷ বোমা হামলার ঘটনায় ৩২২টি মামলা হলেও, বিচার হয়েছে মাত্র ৭৮টির৷ আর ৭৩ জন শীর্ষ জঙ্গি এখনও রয়েছে ধরা ছোয়ার বাইরে৷ ২০০৫ সালের ১৭ই আগস্ট জেএমবি'র জঙ্গিরা বাংলাদেশের ৬৪টি জেলায় একযোগে বোমা হামলা চালায়৷ তারপর তারা ঝালকাঠিতে বোমা হামলা চালিয়ে বিচারকদের হত্যা করে৷ ওইসব হামলা ও হত্যাকাণ্ডের ঘটনায় শীর্ষ জঙ্গিদের ফাঁসি হলেও, বাংলাদেশে এখনও জঙ্গি তৎপরতা নির্মূল হয়নি৷ বিশেষ করে হরকাতুল জিহাদ এবং হিজবুত তাহরির এখনও পুরোমাত্রায় সক্রিয়৷ নিষিদ্ধ হলেও গত শনিবার হিজবুত তাহরির ঢাকায় প্রকাশ্যে মিছিল করেছে তারা৷ জঙ্গি বিষয়ক গবেষক অধ্যাপক আব্দুর রব বলেন, হরকাতুল জিহাদ এবং হিজবুত তাহরির আমাদের জন্য হুমকি হয়ে দাড়াতে পারে৷ ব়্যাবের পরিচালক কমান্ডার সোহাইল আহমেদ এই দুইটি সংগঠনের তৎপরতার কথা স্বীকার করে বলেন, তাদের কাজ নজরদারিতে রাখা হয়েছে৷ সিরিজ বোমা হামলার পর মোট ৩২২টি মামলা দায়ের করা হয়৷ এরমধ্যে মাত্র ১১৫টি মামলায় চার্জশিট দেয়া হয়েছে এ পর্যন্ত৷ বিচার হয়েছে ৭৮টি মামলার৷ আর শাস্তি হয়েছে ২০৩ জন জঙ্গির৷ ঢাকায় ৫টি মামলায় এখনও বোমা বহনকারীকে সনাক্ত করা যায়নি৷ তাই চার্শিটও হয়নি৷ এই মামলার দায়িত্বপ্রাপ্ত পাবলিক প্রসিকিউটর অ্যাডভোকেট রেজাউর রহমান জানান, এসব মামলার তদন্তে তাড়াহুড়ো করতে নেই৷ সঠিক তথ্য প্রমান সংগ্রহ করে চার্জশিট না দিলে জঙ্গিরা সুবিধা পাবে৷ সিরিজ বেমা হামলায় জড়িত মোট ৫০০ জন জঙ্গির নাম এসেছে৷ এদের মধ্যে ৭৩ জন জঙ্গিকে এখনও গ্রেফতার করা যায়নি৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "সোহাইল", "জঙ্গি", "সক্রিয়", "জেএমবি", "কমান্ডার", "আহমেদ" ],
  "automaticKeyPhrases" : [ "" ]
}