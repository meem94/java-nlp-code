{
  "docID" : 10547,
  "source" : "http://www.dw.com/",
  "lang" : "BN",
  "url" : "http://www.dw.com/bn/গোলাম-আযমের-জন্য-জামিনের-আবেদন-করলেন-আইনজীবী/a-15744297",
  "title" : "গোলাম আযমের জন্য জামিনের আবেদন করলেন আইনজীবী",
  "date" : "16.02.2012",
  "writter" : "",
  "categories" : [ "বিশ্ব" ],
  "article" : "জামায়াতে ইসলামির সাবেক আমির গোলাম আযমের বিরুদ্ধে যুদ্ধাপরাধের মামলায় অভিযোগ গঠনের শুনানি চলছে৷ বৃহস্পতিবার শুনানি শেষ হলে আদেশ দিতে পারে ট্রাইবুনাল৷ আর তাঁর জামিন আবেদনের নিষ্পত্তি হবে আগামী ২৩শে ফেব্রুয়ারি৷ বুধবার গোলম আজমের বিরুদ্ধে অভিযোগ গঠনের শুনানি শুরুর আগেই তাঁর আইনজীবী জামিনের আবেদন জানান৷ আইনজীবী ব্যারিস্টার আব্দুর রাজ্জাক বয়স বিবেচনা করে আদালতের বেধে দেয়া যে কোনো শর্তে গোলাম আযমের জামিন চান ট্রাইবুনালের কাছে৷ কিন্তু প্রসিকিউশনের সদস্যরা এর বিরোধিতা করেন৷ চিফ প্রসিকিউটর অ্যাডভোকেট গোলাম আরিফ টিপু বলেন, একাত্তরে গোলাম আযমের মানবতা বিরোধী অপরাধ বিবেচনায় নিলে তাঁকে কোনোভাবেই জামিন দেয়া যায়না৷ ট্রাইবুনাল ২৩শে ফেব্রুয়ারি জামিন আবেদনের নিষ্পত্তি করবেন বলে জানান৷ দুপুরের পর গোলাম আযমের বিরুদ্ধে অভিযোগ গঠনের শুনানি শুরু হয়ে বিকেলে মুলতুবি হয়৷ বৃহস্পতিবার সকালে আবার শুনানি শুরু হবে৷ শুনানিতে অংশ নিয়ে চিফ প্রসিকিউটর অ্যাডভোকেট গোলাম আরিফ টিপু বলেন, একাত্তরে মুক্তিযুদ্ধ চলাকালে গোলাম আযম পূর্ব-পাকিস্তান জামায়াতে ইসলামির প্রধান ছিলেন৷ তাঁর পরিকল্পনা ও নির্দেশেই এদেশে মানবতা বিরোধী অপরাধের ঘটনা ঘটে৷ আলবদর, রাজাকার, শান্তি কমিটি সব কিছুই তাঁর পরিকল্পনায় হয়েছে৷ তাঁর বিরুদ্ধে মোট ৬২টি অভিযোগ পর্যায়ক্রমে তুলে ধরে প্রসিকিউশন৷ প্রসিকউশন জানায়, মুক্তিযুদ্ধ চলাকালে ১৯৭১ সালের ২২শে নভেম্বর গোলাম আযম বাংলাদেশ থেকে পাকিস্তানে পালিয়ে যান৷ এরপর তিনি বাংলাদেশ বিরোধী প্রচারণা চালান লন্ডনে গিয়ে৷ পাকিস্তান পুনরুদ্ধারের নামে তিনি তহবিল সংগ্রহ করেন৷ জিয়াউর রহমান ক্ষমতায় এলে পাকিস্তানি পাসপোর্টে ১৯৭৮ সালে বাংলাদেশে ফিরে আসেন৷ গোলাম আজম গত ১১ই জানুয়ারি ট্রাইবুনালে হাজির হলে আদালত তাঁকে জেলহাজতে পাঠায়৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বাংলাদেশ", "আব্দুর রাজ্জাক", "ট্রাইবুনাল", "আইনজীবী", "জামিন", "গোলাম আযম" ],
  "automaticKeyPhrases" : [ "" ]
}