{
  "docID" : 15187,
  "source" : "http://www.dw.com/",
  "lang" : "BN",
  "url" : "http://www.dw.com/bn/বসন্ত-ছড়িয়ে-পড়ছে-শাহবাগ-থেকে-সারা-দেশে/a-16583735",
  "title" : "‘বসন্ত’ ছড়িয়ে পড়ছে শাহবাগ থেকে সারা দেশে",
  "date" : "07.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "ঢাকার সব পথ গিয়ে মিশেছে একটি চত্তর শাহবাগে৷ কেউ বলছেন প্রজন্ম চত্তর৷ আবার কেউ বলছেন শাহবাগ স্কোয়ার৷ বাংলাদেশের বসন্তে সবার দাবি রাজাকারদের ফাঁসি, কাদের মোল্লার ফাঁসি৷ যুদ্ধাপরাধীদের ফাঁসি৷ তৃতীয় দিনে শাহবাগে মানুষের ঢল আরো বেড়েছে৷ নানা শ্রেণি, পেশা আর বয়সের মানুষ একাত্ম হচ্ছেন৷ অংশ নিচ্ছেন তরুণ প্রজন্মের এই অভূতপূর্ব জাগরণে৷ তাঁদের সবার মুখে একটিই কথা কাদের মোল্লার ফাঁসি ছাড়া ঘরে ফিরবেন না, মাঠে থাকবেন যতদিন প্রয়োজন ততদিন৷ তাঁদের দাবি সব যুদ্ধাপরাধীর ফাঁসি৷ বৃহস্পতিবারের সমাবেশ রাজনৈতি দলের মতো নেতাদের বক্তৃতার সমাবশে নয়৷ এই সমাবেশ মূলত একাত্মতা আর সংহতি প্রকাশ করা মানুষের আরো অধিক জমায়েত৷ আরো তীব্র করে দাবিকে তুলে ধরার সমাবেশ৷ এই সমাবেশে মেহনতি, খেটে খাওয়া মানুষও কাজ ফেলে অংশ নিয়েছেন৷ তাঁদের খাবরের জন্য অকাতরে যে যাঁর মতো তহবিলে টাকা দিচ্ছেন স্বেচ্ছায়৷ মুক্তিযোদ্ধারা ছুটে আসছেন৷ শুধু দেশের নয়, প্রবাসী মুক্তিযোদ্ধারাও আসছেন৷ তাঁদের কথা, ফাঁসি না দেখে দেশ ছাড়বেন না৷ এছাড়া, বুদ্ধিজীবী আর সুশীল সমাজের নাগরিকরাও একাত্ম হচ্ছেন৷ জানাচ্ছেন সংহতি৷ তবে তাঁরা বলছেন এই আন্দোলনের নেতৃত্ব যেন ভুল কোনো হাতে না যায়৷ এই আন্দোলন ছড়িয়ে পড়েছে চট্টগ্রাম, রাজশাহী, সিলেট, বরিশাল, রংপুর সহ সব বিভাগ ও জেলা শহরে৷ সেখানেও নেমেছে মানুষের ঢল৷ সিলেটে শিক্ষামন্ত্রী নুরুল ইসলাম নাহিদ বলেছেন, কাদের মোল্লার মতো যুদ্ধাপরাদীর যাবজ্জীবন কারাদণ্ড মেনে নেয়া যায় না৷ আর সচিবালয়ে তথ্যমন্ত্রী হাসানুল হন ইনু বলেছেন, জামায়াতকে কিভাবে নিষিদ্ধ করা যায় তা নিয়ে কাজ শুরু করেছে সরকার৷ আগামীকাল শুক্রবার শাহবাগে হবে মহাসমাবেশ৷ তবে শাহবাগ ছাড়ছেন না তরুণ প্রজন্ম৷ তাঁদের অবস্থান চলতেই থাকবে৷",
  "manualKeyPhrases" : [ "দেশ", "ফাঁসি", "শাহবাগ", "প্রজন্ম চত্তর", "শাহবাগ স্কোয়ার" ],
  "automaticKeyPhrases" : [ "" ]
}