{
  "docID" : 11112,
  "source" : "http://www.dw.com/",
  "lang" : "BN",
  "url" : "http://www.dw.com/bn/উপজেলা-নির্বাচনে-সহিংসতা-নিহত-২/a-17499012",
  "title" : "উপজেলা নির্বাচনে সহিংসতা, নিহত ২",
  "date" : "15.03.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "উপজেলা নির্বাচনের তৃতীয় পর্যায়ে সহিংসতা এবং অনিয়মের ঘটনা ঘটেছে৷ নির্বাচন কমিশন জাল ভোটের কথা স্বীকার করেছে৷ অনিয়মের অভিযোগে নয়টি কেন্দ্রে ভোটগ্রহণ বন্ধ করে দেয়া হয়েছে৷ বিএনপি দাবি করেছে সরকার সমর্থকরা ভোটকেন্দ্র দখল করেছে৷ সহিংসতায় ২ জন নিহত হয়েছেন৷ কয়েকটি উপজেলায় রবিবার হরতাল ডেকেছে স্থানীয় বিএনপি৷ শনিবার সকাল ৮টায় কেন্দ্রগুলোতে ভোট নেয়া শুরু হয়৷ চলে বিকাল ৪টা পর্যন্ত৷ তৃতীয় ধাপে ৪২ জেলার ৮৩টি উপজেলায় নির্বাচনের তফশিল ঘোষিত হলেও দুই প্রার্থীর সমর্থকদের সংঘর্ষের কারণে গাজীপুরের শ্রীপুরে আগেই নিবাচন স্থগিত করা হয়৷ এছাড়া সীমানা সংক্রান্ত জটিলতায় আদালতের নির্দেশে সিলেটের ফেঞ্চুগঞ্জে নির্বাচন হয়নি৷ শনিবার ভোট গ্রহণ শুরুর পর বাগেরহাটের মেগনিতলায় ভোটকেন্দ্রে যাওয়ার সময় এক শিবির নেতাকে কুপিয়ে হত্যা করেছে দুর্বৃত্তরা৷ নিহত শিবির নেতার নাম মঞ্জুরুল করিম বলে জানা গেছে৷ এলাকায় চরম উত্তেজনা বিরাজ করছে৷ এছাড়া শরীয়তপুরের নড়িয়ায় ব্যালট পেপার ছিনিয়ে নেয়ার সময় পুলিশের গুলিতে একজন নিহত হওয়ার খবর পাওয়া গেছে৷ ফেনীর দাগনভূঞায় অর্ধশতাধিক কেন্দ্রে ককটেল বিস্ফোরণ ও গোলাগুলির ঘটনা ঘটেছে৷ অন্তত দুই জনের গুলিবিদ্ধ হওয়ার খবর পাওয়া গেছ৷ সেখানে সাংবাদিকদের দুটি গাড়িতেও হামলা হয়েছে বলে জানা গেছে৷ এই এলাকায় ভোটকেন্দ্র দখল করে নেয় সরকার সমর্থকরা৷ উপজেলা নির্বাচনকে কেন্দ্র করে চাঁদপুরের কচুয়ায় আওয়ামী লীগ সমর্থিতদের সাথে বিএনপি সমর্থিত কর্মীদের সংঘর্ষের ঘটনা ঘটেছে৷ এ ঘটনায় আহত হয়েছেন ১৫ জন৷ যশোরের মনিরামপুরে ব্যালট বাক্স ছিনতাই করে ব্যালটে আগুন দেয়ার ঘটনা ঘটেছে৷ পুলিশ পরিস্থিতি নিয়ন্ত্রণে আনতে গুলি ছোড়ে৷ কুড়িগ্রামে ব্যালট বাক্স ছিনতাইয়ের পর পুলিশ তা উদ্ধারে গুলি ছোড়ে৷ সেখানে ভোটকেন্দ্র ভাঙচুরের ঘটনাও ঘটেছে৷ বরিশালের মুলাদীতে সরকার সমর্থকরা ভোটকেন্দ্র দখল করেছে অভিযোগ করে বিএনপির প্রার্থী ভোট বর্জন করেছেন৷ সাতক্ষীরার কালিগঞ্জের একটি ভোটকেন্দ্র থেকে একজন আওয়ামী লীগ নেতাকে পিস্তলসহ আটকের খবর পাওয়া গেছে৷ বিএনপির যুগ্ম মহাসচিব রুহুল কবির রিজভী অভিযোগ করেছেন, ‘‘অধিকাংশ ভোটকেন্দ্র দখল করে সরকার সমর্থকরা তাদের প্রার্থীর পক্ষে ব্যালটে সিল মেরেছে৷'' অন্তত ৪০টি উপজেলায় এধরণের ঘটনা ঘটেছে বলে তিনি অভিযোগ করেন৷ নির্বাচন কমিশনার মোহাম্মদ শাহনেওয়াজ জানিয়েছেন নির্বাচনে জালভোট এবং অনিয়মের অভিযোগ তাঁরা আমলে নিয়েছেন৷ ৯টি কেন্দ্রে ভোট গ্রহণ স্থগিতের কথা জানান তিনি৷ তাঁর মতে, ‘‘৫ হাজার ৪৩৪টি কেন্দ্রের মধ্যে মাত্র ৯টি কেন্দ্রে সহিসংসতা হয়েছে৷ এটা খুব বেশি নয়৷''",
  "manualKeyPhrases" : [ "উপজেলা", "ব্যালট বাক্স", "সহিংসতা", "ছিনতাই", "বিএনপি", "নির্বাচন", "নিহত", "প্রার্থী" ],
  "automaticKeyPhrases" : [ "" ]
}