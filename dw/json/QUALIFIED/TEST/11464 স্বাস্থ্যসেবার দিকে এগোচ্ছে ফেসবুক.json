{
  "docID" : 11464,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্বাস্থ্যসেবার-দিকে-এগোচ্ছে-ফেসবুক/a-17972693",
  "title" : "স্বাস্থ্যসেবার দিকে এগোচ্ছে ফেসবুক",
  "date" : "05.10.2014",
  "writter" : "",
  "categories" : [ "বিজ্ঞান পরিবেশ" ],
  "article" : "ফেসবুক আপনার বন্ধুদের সম্পর্কে, আপনার পছন্দ অপছন্দ সম্পর্কে ইতোমধ্যেই জেনে গেছে৷ তবে নতুন খবর হলো, শীঘ্রই এটি আপনার স্বাস্থ্যের অবস্থাও জেনে যাবে৷ ফেসবুকের অভ্যন্তরের একাধিক সূত্র বার্তাসংস্থা এএফপিকে জানিয়েছে এই তথ্য৷ স্বাস্থ্যসেবা নিয়ে আগেই কাজ শুরু করেছে অ্যাপল এবং গুগল৷ এবার সেই তালিকায় যোগ হতে যাচ্ছে ফেসবুক৷ এই প্রকল্পের সঙ্গে তিন ব্যক্তি নাম প্রকাশ না করার শর্তে এএফপিকে জানিয়েছেন বেশ কিছু তথ্য৷ ফেসবুক আপাতত অনলাইনে ‘সাপোর্ট কমিউনিটিস' তৈরির চেষ্টা করছে৷ বিভিন্ন রোগে আক্রান্ত ফেসবুক ব্যবহারকারীদের সহায়তা দিতে এ ধরনের কমিউনিটির চিন্তা করা হচ্ছে৷ আরেকটি ক্ষুদ্র টিম স্বাস্থ্যসেবার জন্য উপযোগী ‘প্রিভেনটিভ কেয়ার' পরীক্ষামূলক অ্যাপস তৈরি করছে৷ এই অ্যাপ জীবনমানের উন্নয়নে ফেসবুক ব্যবহারকারীদের সহায়তা করবে৷ সূত্র অনুযায়ী, সাম্প্রতিক মাসগুলোতে ফেসবুক চিকিৎসা খাতের বিশেষজ্ঞ এবং উদ্যোক্তাদের সঙ্গে কয়েকবার বৈঠক করেছে৷ আর নতুন স্বাস্থ্যসেবা অ্যাপস পরীক্ষার জন্য একটি গবেষণা এবং উন্নয়ন ইউনিটও চালু করেছে৷ তবে এখনো ফেসবুক এ সংক্রান্ত আইডিয়া সংগ্রহের পর্যায়ে রয়েছে৷ প্রসঙ্গত, স্বাস্থ্যসেবার দিকে দীর্ঘদিন ধরেই নজর রয়েছে বিশ্বের সবচেয়ে বড় সামাজিক যোগাযোগ সাইট ফেসবুক এর৷ তবে অন্যান্য আকর্ষণীয় পণ্যের দিকে গুরুত্ব দিতে গিয়ে এটিকে এখন সামনে আনতে পারেনি প্রতিষ্ঠানটি৷ সম্প্রতি ফেসবুকের নির্বাহীরা বুঝতে পেরেছেন, ফেসবুকে ইন্টাব়্যাকশন রেট বাড়াতে চাইলে স্বাস্থ্যসেবা এক ভালো উপায় হতে পারে৷ উল্লেখ্য, ২০১২ সালে ফেসবুক ‘‘অর্গান-ডোনার স্ট্যাটাস ইনিশিয়েটিভ'' চালু করেছিল৷ প্রথম দিনই তাতে মার্কিন যুক্তরাষ্ট্র থেকে নিবন্ধন করে ১৩,০৫৪ ব্যক্তি৷ এই সাড়া ছিল অপ্রত্যাশিত এবং অভাবনীয়৷ অ্যামেরিকান ‘জার্নাল অফ ট্রান্সপ্লান্টেশন'-এর তথ্য অনুযায়ী, সাধারণত প্রতিদিন গড়ে ৬১৬ ব্যক্তি এ ধরনের উদ্যোগে সায় দেন৷ কিন্তু ফেসবুক একদিনেই সেই রেকর্ড ভেঙে দিয়েছিল৷ এআই / এসবি (এএফপি)",
  "manualKeyPhrases" : [ "অ্যাপল", "গুগল", "ফেসবুক", "সাপোর্ট কমিউনিটিস", "স্বাস্থ্যসেবা" ],
  "automaticKeyPhrases" : [ "" ]
}