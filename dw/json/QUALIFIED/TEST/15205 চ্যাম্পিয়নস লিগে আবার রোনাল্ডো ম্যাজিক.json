{
  "docID" : 15205,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়নস-লিগে-আবার-রোনাল্ডো-ম্যাজিক/a-17549147",
  "title" : "চ্যাম্পিয়নস লিগে আবার রোনাল্ডো ম্যাজিক?",
  "date" : "08.04.2014",
  "writter" : "",
  "categories" : [ "খেলাধুলা" ],
  "article" : "ক্রিস্টিয়ানো রোনাল্ডো-র হাঁটুর উপর বোরুসিয়া ডর্টমুন্ডের ভাগ্য নির্ভর করছে, এতোটা বললে হয়তো বাড়াবাড়ি করা হবে৷ কিন্তু মহারথী ছাড়া যেমন মহাকাব্য হয় না, ফুটবলের ক্ষেত্রেও বোধহয় সে কথা প্রযোজ্য৷ শনিবার ‘লা লিগা'-র খেলায় রেয়াল মাদ্রিদ রেয়াল সোসিয়েদাদের বিরুদ্ধে রোনাল্ডো ছাড়াই মাঠে নামে – এবং ৪-১ গোলে জেতে৷ সেই খেলাতেই আবার গ্যারেথ বেইল তাঁর ডান হাঁটুতে চোট পান; হাঁটু নাকি খানিকটা কেটে-ছড়ে যায়; খানিকটা সেলাই-ফোঁড়াইও করতে হয়৷ সব সত্ত্বেও রোনাল্ডো এবং বেইল, দু'জনকেই মঙ্গলবার ডর্টমুন্ডের বিরুদ্ধে খেলতে দেখা যাবে বলে রেয়ালের কোচ কার্লো আন্সেলত্তি জানিয়েছেন৷ রোনাল্ডো চ্যাম্পিয়নস লিগে এ মরশুমে গোল করেছেন ১৪টি, অর্থাৎ মেসি-র রেকর্ড ধরে ফেলেছেন৷ সব মিলিয়ে চ্যাম্পিয়নস লিগে রোনাল্ডোর গোলের সংখ্যা ৬৪, মেসি-র চেয়ে মাত্র তিন কম৷ রেয়াল আর পর্তুগাল মিলিয়ে তাঁর শেষ ৪৪টি খেলায় ৫৪টি গোল করেছেন ক্রিস্টিয়ানো রোনাল্ডো, তার মধ্যে পাঁচবার হ্যাট্রিক৷ অবশ্য রোনাল্ডো মাঠে না নামলেও যে ডর্টমুন্ড ফার্স্ট লেগের ৩-০ গোলের পরাজয়কে উল্টে দিতে পারবে,এমন নয়৷ লেভান্ডভস্কি ফিরছেন আবার এও সত্যি যে, ডর্টমুন্ড গত মরশুমে রেয়াল-কে সেমিফাইনাল পর্যায়ে বিদায় দিয়েছিল৷ এ ছাড়া সপ্তাহান্তে বুন্ডেসলিগার খেলায় ডর্টমুন্ড ভল্ফসবুর্গ-কে হারায় ২-১ গোলে, এক গোলে পিছিয়ে থেকেও৷ আরো বড় কথা, রবার্ট লেভান্ডভস্কি এ দিন মাঠে ছিলেন: প্রথম গোলটি তিনিই পরিশোধ করেন৷ ডর্টমুন্ডের হয়ে দ্বিতীয় গোলটি করেন মার্কো রয়েস – অর্থাৎ ডর্টমুন্ডের লক্ষ্যভেদিরা দু'জনেই ‘অন টার্গেট'৷ শনিবারের জয়ের পর বুন্ডেসলিগার পয়েন্টের তালিকায় ডর্টমুন্ডের দ্বিতীয় স্থানটি আরো পোক্ত হয়েছে, এবং সেই সঙ্গে আগামী মরশুমে চ্যাম্পিয়নস লিগের জন্য সরাসরি কোয়ালিফাই করার সম্ভাবনা৷ ‘‘জয়টা আমাদের পক্ষে খুবই ভালো হয়েছে,'' বলেছেন ডর্টমু্ন্ডের কোচ ইয়ুর্গেন ক্লপ: ‘‘হারলে আমাদের মারাত্মক চাপের মুখে পড়তে হতো৷'' বিশেষ করে মঙ্গলবারের খেলায়৷ মার্কো রয়েস যোগ করেছেন: ‘‘আমরা (রেয়ালের সঙ্গে) ম্যাচটা এখনও ছেড়ে দিইনি৷ আমরা (ফার্স্ট লেগে) প্রথমার্ধে যে রকম খেলেছিলেম, সেরকম খেললে কাজটা শক্ত হবে৷ কিন্তু আমরা দ্বিতীয়ার্ধে যে রকম খেলেছি, সে রকম খেললে কিছু একটা হতেও পারে৷ কাজটা অতি শক্ত হবে, কিন্তু আমরা আমাদের যথাসাধ্য করব৷ ফুটবলে সবই সম্ভব৷'' চেলসি বনাম পিএসজি মঙ্গলবারের অপর কোয়ার্টার ফাইনালে চেলসি-র কোচ জোসে মুরিনিও-র সমস্যা হল, তাঁর দলে কোনো সঠিক স্ট্রাইকার নেই – মুরিনিও নিজে যেমন বলে আসছেন৷ কিন্তু তা বলে চেলসির যে একেবারেই কোনো গোলন্দাজ নেই, এমন নয়৷ চেলসির এমন অনেক মিডফিল্ডার আছে, যারা গোল করতে সমর্থ৷ শনিবার প্রিমিয়ার লিগের খেলায় চেলসি স্টোক সিটি-কে হারায় ৩-০ গোলে: গোল করেন মোহাম্মেদ সালাহ, উইলিয়াম এবং ফ্র্যাঙ্ক ল্যাম্পার্ড, যারা সবাই মিডফিল্ডার৷ এছাড়া এবারের ম্যাচ স্ট্যামফোর্ড ব্রিজে৷ নিজেদের মাঠে ২-০ গোলে জিততে পারলেই প্যারিসের ৩-১ গোলে হারকে নস্যাৎ করে চেলসি সেমিফাইনালে পৌঁছে যাবে – এই হল অ্যাওয়ে গোলের ম্যাজিক, যা কিনা দু'টি গোল হিসেবে গণ্য হয়৷ আরো বড় কথা, পারি সাঁ-জার্মাঁ-র কিংবদন্তিস্বরূপ স্ট্রাইকার স্লাটান ইব্রাহিমোভিচ ইনজিওর্ড৷ সবশেষে এও বলা যেতে পারে, জোসে মুরিনিও কোনোদিন চ্যাম্পিয়নস লিগের কোয়ার্টার ফাইনালে হারেননি৷ ওদিকে পিএসজি'র কোচ লোরঁ ব্লঁ বলছেন, ইব্রাহিমোভিচ ছাড়াও পিএসজি তাদের খেলার শৈলি অপরিবর্তিত রাখবে৷ যেমন তারা শনিবার ব়্যাঁস-কে হারিয়েছে ৩-০ গোলে, এবং তা ইব্রাহিমোভিচ-কে বাদ দিয়েই৷ সাধে কি আর তারা ফ্রান্সের লিগ অ্যাঁ-তে শুধু প্রথম স্থানেই নয়, দ্বিতীয় মোনাকো-র চেয়ে ১৩ পয়েন্টে এগিয়ে৷ এসি/এসবি (রয়টার্স, এএফপি)",
  "manualKeyPhrases" : [ "চ্যাম্পিয়নস", "লা লিগা", "ডর্টমুন্ড", "রোনাল্ডো", "লিগ" ],
  "automaticKeyPhrases" : [ "" ]
}