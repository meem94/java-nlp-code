{
  "docID" : 10636,
  "source" : "http://www.dw.com/",
  "lang" : "BN",
  "url" : "http://www.dw.com/bn/নাসার-দপ্তরে-বাসা-বেঁধেছে-ক্ষুব্ধ-পাখিরা/a-16698514",
  "title" : "নাসার দপ্তরে বাসা বেঁধেছে ক্ষুব্ধ পাখিরা",
  "date" : "26.03.2013",
  "writter" : "",
  "categories" : [ "বিজ্ঞান পরিবেশ" ],
  "article" : "নাসা ও ‘অ্যাংগ্রি বার্ডস' এক ইন্টাব়্যাক্টিভ প্রদর্শনী শুরু করেছে, যার মাধ্যমে মহাকাশ বিজ্ঞানের পাশাপাশি পদার্থবিদ্যা ও অঙ্কের মতো কঠিন বিষয়কেও সহজ করে তোলার চেষ্টা চলছে৷ চারিদিকে বড় অভাব – টাকাপয়সা পাওয়া কঠিন৷ অর্থনৈতিক সংকটের এই দুর্দিনে মহাকাশ গবেষণার জন্য অনুদান পাওয়াও বেশ কঠিন৷ মার্কিন মহাকাশ সংস্থা নাসা বেশ কয়েক বছর ধরে হাড়ে-হাড়ে তা টের পাচ্ছে৷ রাজনৈতিক নেতাদেরও হাত-পা বাঁধা৷ ভোটারদের মন না ভিজলে আর অর্থ ঢেলে লাভ কী! তা আজকের ভোটারদের মন জয় করা না হয় কঠিন, কিন্তু আগামীকালের ভোটারদের মনে মহাকাশ সম্পর্কে আগ্রহ সৃষ্টি করতে পারলে কেমন হয়? আগ্রহের মাত্রা আরও বাড়লে তাদের মধ্যে কেউ কেউ হয়ত পেশা হিসেবেও মহাকাশবিদ্যাকে বেছে নেবে৷ নাসা ঠিক সেই চেষ্টাই চালাচ্ছে অভিনব এক প্রকল্পের মাধ্যমে৷ তাদের সহায়ক হয়েছে এক জনপ্রিয় কম্পিউটার গেম৷ ‘অ্যাংগ্রি বার্ডস' নামের অনলাইন কম্পিউটার গেম গোটা বিশ্বেই অত্যন্ত জনপ্রিয় হয়ে উঠেছে, বিশেষ করে কমবয়সিদের কাছে৷ হোক না কম্পিউটারের পাখি, তাদেরও তো বাসার প্রয়োজন৷ আগামী দেড় বছর তাদের বাসা হয়ে উঠেছে নাসার কেনেডি স্পেস সেন্টার৷ গত ২২শে মার্চ থেকে সেখানে শুরু হয়েছে এক ইন্টাব়্যাক্টিভ প্রদর্শনী৷ মহাকাশচারী ডোনাল্ড পেটিট বছরখানেক আগে থেকেই এই পরিকল্পনা শুরু করেছিলেন৷ ১২ বছর বয়স্ক দুই যমজ পুত্রের পিতা ‘অ্যাংগ্রি বার্ডস'-এর নির্মাতা রোভিও এন্টারটেনমেন্টের সঙ্গে এই উদ্যোগ চালাচ্ছেন৷ শুধু নাসার কাজকর্মের সঙ্গে পরিচয় করানো নয়, খেলাচ্ছলে পদার্থবিদ্যা ও অঙ্কের মতো কঠিন বিষয়কেও সহজ করে তোলাই পেটিট-এর উদ্দেশ্য৷ ‘অ্যাংগ্রি বার্ডস'-এর খুদে ও কিশোর ভক্তদের সামনে গ্রহ-নক্ষত্রের বিভিন্ন ধরণের কক্ষপথ তুলে ধরা হচ্ছে৷ কে জানে, তাদের মধ্যে কেউ হয়ত ভবিষ্যতে এসব নিয়ে ঘাঁটাঘাঁটি করে যুগান্তকারী কোনো আবিষ্কার করে বসবে! এসবি/জেডএইচ (এপি)",
  "manualKeyPhrases" : [ "বার্ডস", "মহাকাশ", "নাসা", "অ্যাংগ্রি", "কম্পিউটার" ],
  "automaticKeyPhrases" : [ "" ]
}