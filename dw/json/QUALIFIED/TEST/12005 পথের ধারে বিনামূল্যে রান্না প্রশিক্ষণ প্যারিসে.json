{
  "docID" : 12005,
  "source" : "http://www.dw.com/",
  "lang" : "BN",
  "url" : "http://www.dw.com/bn/পথের-ধারে-বিনামূল্যে-রান্না-প্রশিক্ষণ-প্যারিসে/a-6238763",
  "title" : "পথের ধারে বিনামূল্যে রান্না প্রশিক্ষণ প্যারিসে",
  "date" : "17.11.2010",
  "writter" : "",
  "categories" : [ "বিনোদন" ],
  "article" : "বাজার থেকে তরতাজা জিনিস কিনে এনে ঘরে রান্না করাটা ফরাসিদের দীর্ঘদিনের ঐতিহ্য৷ কিন্তু বর্তমানে গবেষণায় দেখা গেছে, ফরাসিরা রান্নাঘরে সময় দেওয়া কমিয়ে দিয়েছে৷ শহরের বড় বড় দোকান থেকে তৈরি খাবার কিনতেই বেশি পছন্দ করছে তারা৷ রন্ধনকলার হারিয়ে যাওয়া সেই ঐতিহ্যকে ফিরিয়ে আনতে এবং স্থানীয় বাজার থেকে মৌসুমী সব উপকরণ কিনতে উদ্বুদ্ধ করতে প্যারিসের নগর কর্তৃপক্ষ নিয়েছে বিশেষ উদ্যোগ৷ নগর কর্তৃপক্ষের অর্থায়নে প্যারিসের বিভিন্ন বাজারে রান্নার প্রশিক্ষণ দিচ্ছেন দক্ষ রাঁধুনিরা৷ পথের ধারের বাজার৷ যেখানে ছাগলের দুধের পনির থেকে শুরু করে টাটকা সার্ডিন মাছ সবকিছুই পাওয়া যায়৷ আর বাড়ি ফেরার আগে সেখানে একবারের জন্যও হলেও ঢুঁ মারেন ফরাসিরা৷ কেনেন রান্না করার বিভিন্ন উপকরণ, যাতে বাড়িতে গিয়েই উপাদেয় খাবার তৈরি করতে পারেন৷ ফ্রান্সের অন্যান্য ঐতিহ্যের মধ্যে এটিও একটি৷ কিন্তু এখন চিত্রটা ভিন্ন৷ বাস্তবতা হচ্ছে, ফরাসিদের আশি শতাংশ এখন বিশালায়তন চেইন সুপারমার্কেটগুলোর উজ্জ্বল বাতির আলোয় কেনাকাটা করতে পছন্দ করেন৷ প্যারিস নগর কর্তৃপক্ষ এবং ফ্রেঞ্চ অ্যামেচার কুকিং ফেডারেশন প্যারিসবাসীকে এটাই বোঝাতে চাচ্ছে যে, রান্না করা ক্লান্তিকর কোনো বিষয় নয়৷ রান্নাটা মজার বিষয় হতে পারে৷ প্রতি সপ্তাহে শহর কর্তৃপক্ষের অর্থায়নে শহরের বাজারগুলোতে বিনামূল্যে রান্না শেখানো হচ্ছে৷ একজন রন্ধন বিশেষজ্ঞের তত্ত্বাবধানে আটজন স্থানীয় বাসিন্দা ব্যবসায়ীদের কাছ থেকে রান্নার নানা উপকরণ কিনছেন৷ একসঙ্গে রান্না করছেন এবং রান্না শেষে সবাই খাচ্ছেন৷ নগর কর্মকর্তা সোফি ব্রেট অভিনব এই পদ্ধতি সম্পর্কে বলেন, ‘‘বয়স্ক লোকজনের বাজার থেকে কেনাকাটা করার অভ্যাস রয়েছে৷ কিন্তু তুলনামূলকভাবে কম বয়সিরা বাজারে তেমন একটা যায় না৷ সমস্যাটা এখানে যে, তরুণ-তরুণীদের অনেকেই জানেইনা কিভাবে রাঁধতে হয়, যেভাবে তাদের মা বা নানি-দাদিরা রান্না করতেন৷ সেজন্য তারা তৈরি খাবার কেনে যা এসব বাজারে বিক্রি হয়না৷'' রান্নার এই দলে রয়েছেন সাতজন নারী ও একজন পুরুষ৷ তাদের কেউ ভেনেজুয়েলা, কেউবা ইটালি কিংবা চীন থেকেও এসেছেন৷ একটা রান্নাঘরে যে ধরণের জিনিসপত্র থাকে এই ভ্রাম্যমাণ রান্নার ক্লাসেও সেই ধরণের জিনিসপত্র রয়েছে৷ রয়েছে কিচেন কেবিনেট৷ আর কিচেন কেবিনেটের ড্রয়ার ছুরি এবং রান্নাঘরের অন্যান্য প্রয়োজনীয় জিনিস দিয়ে ঠাসা৷ রয়েছে প্রত্যেক অংশগ্রহণকারীর জন্য কাটাকাটি করার কাটিং বোর্ডও৷ রাঁধুনি পিয়ের-আঁজে ওর্সিনি বলছেন, রান্না যে কত সহজ এবং মজার বিষয় হতে পারে নতুন এই পদ্ধতি মানুষের সামনে তা তুলে ধরছে৷ ওর্সিনি বলেন, ‘‘রান্না করা মানে রান্নাঘরে তিন চার ঘণ্টা আটকে থাকা নয়৷ দশ মিনিটেও একটা খাবার তৈরি করা যায়৷ উদাহরণ হিসেবে আজ আমি একটা মিষ্টান্ন তৈরি করে দেখাবো, যা সহজেই তৈরি করা যায়৷'' ওর্সিনি বলেন, তিনি যখন ছোট ছিলেন তখন তাঁর নানির কাছ থেকে রান্না করা শিখেছিলেন৷ কিন্তু পরিবার থেকে রান্না শেখার সেই ঐতিহ্যটা এখন হারিয়ে যাচ্ছে৷ শহরের কর্মব্যস্ত জীবনে প্রতিদিনের কাজের তালিকায় রান্নাকে খুব একটা গুরুত্ব দিয়ে রাখা হয়না৷ আজ যারা রান্না শিখছেন তাদের মধ্যে একজন আনে৷ আনে বলছেন, ‘‘ আমি মাঝে মাঝে রান্না করি, অবশ্যই প্রতিদিন না৷ কারণ এতে অনেক সময় লাগে এবং সবকিছু প্রস্তুতির একটা ব্যাপারও আছে৷'' অপর অংশগ্রহণকারী ইয়ান বলছেন, ‘‘চাইনিজ খাবার কীভাবে রাঁধতে হয় আমি তা জানি৷ কিন্তু ফরাসি খাবার কীভাবে রাঁধতে হয় তা আমি জানিনা৷ আমি কেবল রেসিপি দেখে রাঁধতে পারি৷ কিন্তু এতে ছোটোখাটো অনেক কৌশলের অভাব থেকে যায়, যেসব কৌশল প্রকৃতপক্ষে ভালো একটা খাবার প্রস্তুত করার জন্য প্রয়োজন৷ সেইজন্য এখানে আমি রান্না শিখতে এসেছি৷'' ফরাসি মহিলা ম্যাগাজিনের সাম্প্রতিক একটি সমীক্ষায় দেখা গেছে, ফ্রান্সের কেবল ঊনষাট শতাংশ মানুষ প্রতিদিন রান্না করে৷ এবং তাদের এক-তৃতীয়াংশ কেবল এই কাজে আধাঘণ্টার বেশি সময় দেন৷ তাই রান্নার এই প্রশিক্ষণের সফলতা নির্ভর করছে এইসব প্রশিক্ষণার্থীর উপর, যে বাড়িতে গিয়ে আসলেই তারা আগের চেয়ে বেশি রান্না করছেন কিনা! প্রতিবেদন: জান্নাতুল ফেরদৌস সম্পাদনা: আব্দুল্লাহ আল-ফারূক",
  "manualKeyPhrases" : [ "বাজার", "প্যারিস", "প্রশিক্ষণ", "ফরাসি", "রান্না", "খাবার" ],
  "automaticKeyPhrases" : [ "" ]
}