{
  "docID" : 10167,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারত-বাংলাদেশ-যৌথ-কমিশনের-প্রথম-বৈঠক/a-15934037",
  "title" : "ভারত-বাংলাদেশ যৌথ কমিশনের প্রথম বৈঠক",
  "date" : "07.05.2012",
  "writter" : "",
  "categories" : [ "বিশ্ব" ],
  "article" : "ভারত-বাংলাদেশ যৌথ পরামর্শদাতা কমিশনের বৈঠকে দ্বিপাক্ষিক স্তরে সম্পাদিত চুক্তি অনুসারে কতটা কাজ এগিয়েছে তা পর্যালোচনা করা হয়৷ তিস্তার জলবণ্টন, সীমান্ত ব্যবস্থাপনা, অনুপ্রবেশকারীদের প্রত্যর্পণ ও ব্যবসা বাণিজ্য ছিল বিষয়৷ ভারত ও বাংলাদেশের প্রধানমন্ত্রী স্তরে যেসব সমঝোতা চুক্তি হয়েছে, সেই অনুসারে কাজ কতটা এগিয়েছে তা পর্যালোচনা করতে আজ বসে ভারত-বাংলাদেশ যৌথ পরামর্শদাতা কমিশন জেসিসি-এর প্রথম বৈঠক৷ বৈঠকে ভারতের নেতৃত্ব দেন পররাষ্ট্রমন্ত্রী এস.এম কৃষ্ণা এবং বাংলাদেশের পররাষ্ট্রমন্ত্রী ডা. দীপু মনি৷ ওঠে চুক্তিগুলির বিভিন্ন ইস্যু৷ যেমন, তিস্তা নদীর জলবণ্টন, সীমান্ত নিরাপত্তা, অনুপ্রবেশকারীদের প্রত্যর্পণ, ব্যবসা বাণিজ্য, দুদেশের যোগাযোগ ব্যবস্থা উন্নতি৷ তবে তিস্তার জল বণ্টন উভয়পক্ষের কাছেই এক স্পর্শকাতর বিষয়৷ বৈঠক শেষে পররাষ্ট্রমন্ত্রী এস.এম কৃষ্ণার মন্তব্য, জল একটা অত্যাবশ্যক ইস্যু৷ কিন্তু ভারতের অভ্যন্তরীণ গণতান্ত্রিক ব্যবস্থাপনায় সংশ্লিষ্ট সব পক্ষের সঙ্গেই পরামর্শ করে চলতে হয়৷ বাংলাদেশের সঙ্গে সুসম্পর্কে ভারতের কাছে সর্বাধিক গুরুত্বপূর্ণ৷ আস্থা, সমঝোতা ও মৈত্রীর পরিবেশে একে অপরের সার্বভৌমত্বের প্রতি শ্রদ্ধাশীল, বলেন ভারতের পররাষ্ট্রমন্ত্রী৷ বাংলাদেশের পররাষ্ট্রমন্ত্রী ড. দীপু মনি বললেন, জলবণ্টন নিয়ে কথা হয়েছে৷ তিস্তা চুক্তি তাড়াতাড়ি রূপায়িত করতে ভারতকে অনুরোধ করা হয় এবং ভারতের তরফে রূপায়ণ প্রক্রিয়া ত্বরান্বিত করার পুনরায় আশ্বাস দেয়া হয় ৷ এস.এম কৃষ্ণা বলেন, আন্ত সীমান্ত ব্যবস্থাপনা কার্যকর হওয়ায় সীমান্ত অনুপ্রবেশের ঘটনা কমেছে৷ টিপাইমুখ প্রকল্প সম্পর্কে তিনি বলেন, যৌথ নদী কমিশনের অধীনে একটি সাব-গ্রুপ গঠন করা হবে৷ এই গ্রুপ প্রকল্পের সব দিক খতিয়ে দেখবেন, যার মধ্যে থাকবে টিপাইমুখ প্রকল্পে দুদেশের যৌথ অংশগ্রহণের প্রধানমন্ত্রীর প্রস্তাব৷ বাংলাদেশের পররাষ্ট্রমন্ত্রী ড. দীপু মনি আজ সন্ধ্যায় নতুন দিল্লিতে রবীন্দ্রনাথ ঠাকুরের সার্ধশতবার্ষিকী জন্মজয়ন্তী উৎসবের সমাপ্তি অনুষ্ঠানে বিশেষ অতিথি হিসেবে যোগ দেন৷ ভারত-বাংলাদেশ দু দেশেই গত এক বছর ধরে কবিগুরুর জন্মের সার্ধ শতবর্ষ পালন করা হয়৷ রবিবার ঢাকায় সমাপ্তি অনুষ্ঠানে উপস্থিত ছিলেন ভারতের অর্থমন্ত্রী প্রণব মুখোপাধ্যায৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: সঞ্জীব বর্মন",
  "manualKeyPhrases" : [ "নতুন দিল্লি", "অনুপ্রবেশকারীদের প্রত্যর্পণ", "তিস্তার জলবণ্টন", "সীমান্ত ব্যবস্থাপনা", "ভারত-বাংলাদেশ", "প্রথম বৈঠক" ],
  "automaticKeyPhrases" : [ "" ]
}