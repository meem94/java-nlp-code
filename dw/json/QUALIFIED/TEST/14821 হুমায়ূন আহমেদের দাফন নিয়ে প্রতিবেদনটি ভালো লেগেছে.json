{
  "docID" : 14821,
  "source" : "http://www.dw.com/",
  "lang" : "BN",
  "url" : "http://www.dw.com/bn/হুমায়ূন-আহমেদের-দাফন-নিয়ে-প্রতিবেদনটি-ভালো-লেগেছে/a-16122990",
  "title" : "হুমায়ূন আহমেদের দাফন নিয়ে প্রতিবেদনটি ভালো লেগেছে",
  "date" : "25.07.2012",
  "writter" : "",
  "categories" : [ "পাঠক ভাবনা" ],
  "article" : "প্রথমে আমার আন্তরিক প্রীতি ও শুভেচ্ছা নেবেন৷ ডয়চে ভেলে বাংলা বিভাগের সকল শ্রোতা ও কলাকুশলীদেরকেও আমার আন্তরিক প্রীতি ও শুভেচ্ছা দিবেন৷ আশাকরি ভালো আছেন, আমিও ভালো আছি৷ অনেকদিন পর আজ সকালে নুরুননাহার আপার কন্ঠ শুনে ভালো লাগলো৷ আগামী ইনবক্সে ছুটির দিনগুলি নিয়ে কিছু শুনতে চাই৷ গত কয়েকদিন আগে আগষ্ট মাসের ধাঁধার প্রশ্ন প্রচার করা হয়েছে, প্রশ্ন ছিল: এবারের অলিম্পিক আসর কোথায় অনুষ্ঠিত হবে? এখন আমার প্রশ্ন, জুলাই মাস শেষ না হতে কেন আগষ্ট মাসের ধাঁধার প্রশ্ন প্রচার করা হলো? আরোও প্রশ্ন হলো এই প্রশ্নটি আরোও কয়েকমাস আগের কোনো মাসের ধাঁধার প্রশ্ন ছিল? ভারতের আসামের কোকরাঝড়ে আদিবাসী এবং মুসলিমদের মধ্যকার দাঙ্গায় অনেক মুসলিম নিহত এবং হাজার হাজার মানুষ বাড়ি ঘর ছেড়ে গেলেও ডয়চে ভেলে হতে এই নিয়ে কোনো প্রতিবেদন গতকাল রাত্রের অধিবেশনে প্রচার করা হয়নি৷ কিন্তু বাংলাদেশ এবং ভারতের পররাষ্ট্র সচিবদের বৈঠক নিয়ে প্রতিবেদন প্রচার করা হয়েছে এবং এই প্রতিবেদনে বাংলাদেশের পররাষ্ট্র সচিবের নাম ভুলভাবে পড়া হয়েছে৷ কায়েসের পরিবর্তে কোয়েস পড়া হয়েছে, কেন? ক্যাম্পাস পর্বে আগে শুধু জার্মানি তথা ইউরোপের বিভিন্ন শিক্ষা প্রতিষ্ঠানের তথ্য জানালেও কয়েকদিন আগে পরিবেশিত প্রতিবেদনে আমেরিকার দু'টি বিশ্ববিদ্যালয়ের অনলাইন পড়াশোনা নিয়ে প্রতিবেদনটি চমৎকার হয়েছে৷ গতকাল রাত্রের অধিবেশনে নুহাশ পল্লীতে হুমায়ূন আহমেদের দাফন নিয়ে ডয়চে ভেলের ঢাকা প্রতিনিধির প্রতিবেদনটি খুব সুন্দরভাবে সাজানো হয়েছে এবং উপস্থাপন করা হয়েছে৷ আপনাদের মাধ্যমে তাঁকে আমার অভিনন্দন৷ আজ সকালে হুমায়ূন আহমেদকে নিয়ে পরিবেশনাটি তথ্যবহুল ছিল৷ সুন্দর এই প্রতিবেদনটির জন্য আরাফাত ভাইকে অভিনন্দন৷ ধন্যবাদান্তে, মাহফুজ, ঝাকুনীপাড়া, কুমিল্লা৷ আবুল হোসেনের পদত্যাগ নিয়ে ঢাকা থেকে পাঠানো সাক্ষাৎকারমূলক টেলিফোন রিপোর্টটি গুরুত্বপূর্ণ ছিল৷ এ বিষয়ে আকবর আলী খানের সাক্ষাৎকারটি ও ভালো লাগলো৷ বিএম ফয়সাল আহমেদ, ঘোড়াদাইড়, সুলতান শাহী , গোপালগঞ্জ৷ অনেক দিন পর দিদির সঞ্চালনায় ওয়েবসাইটের ‘আপনাদের মতামত' পাতা অনেক বড় আকারে পেলাম, ভালো লাগলো৷ ধন্যবাদ দিদিকে ফিরে আসার জন্যে৷ আজ ভারতের ১৩তম রাষ্ট্রপতি প্রণব মুখার্জি শপথ নিলেন, তাঁকে আমার শুভেচ্ছা জানাই৷ তিনি তাঁর দায়িত্ব ঠিকভাবে চালিয়ে যান এই কামনা করি৷ বেশ কিছুদিন যাবত খুলনা এবং ঢাকা থেকে সম্প্রচারিত এফএম তরঙ্গের অনুষ্ঠান শোনা যাচ্ছে না৷ এফএম তরঙ্গের প্রচার মান আরো উন্নত করা উচিৎ৷ যদিও আমি ইন্টারনেট ও পডকাস্ট-এর মাধ্যমে অনুষ্ঠান শুনছি এবং উপভোগ করছি৷ প্রদীপ বসাক, হাট সিমলা, সমুদ্র গড়, বর্ধমান৷ সবিনয় নিবেদন এই যে, গতকাল আমাদের ক্লাবের পক্ষ থেকে ইফতার পার্টির আয়োজন করা হয়৷ এর আগে বিকাল ৫ টায় গরিব মুসলিম ভাইবোনদের মধ্যে ইফতার বিতরণ করা হয়৷ সার্বিক তত্ত্বাবধানে ছিলেন ক্লাবের সাধারণ সম্পাদক জনাব আমিনুল করিম বাবু৷ আজ রাতের বিশ্বসংবাদে জানলাম নন্দিত কথা সাহিত্যিক হুমায়ূন আহমেদকে তাঁর ইচ্ছানুযায়ী নুহাশ পল্লীতে সমাহিত করা হয়েছে৷ আমাদের সকলের অতি আপনজন শ্রদ্ধেয়া নুরুননাহার আপা দীর্ঘ ছুটি কাটিয়ে আবার আমাদের মাঝে ফিরেছেন৷ আপা, এবার থেকে আপনার কতদিনের ছুটি তা আমরা নির্ধারণ করে দেব৷ আপনাকে ছাড়া কি আমাদের চলে? ডা: অসিত কুমার দাশ মিন্টু, সভাপতি, ইন্টারন্যাশনাল রেডিও ক্লাব, চট্টগ্রাম৷ রমজানুল মুবারক৷ চিরাচরিত নিয়মে প্রতিবছর ফিরে আসে রমজান মাস৷ মানুষের অসৎ প্রবৃত্তি দাহনের জন্যই রমজান মাসের আগমন৷ রমজান অত্যন্ত ফজিলতের মাস, বরকত আর গোনাহ মাফের মাস৷ পরম করুণাময় আল্লাহ পাক পবিত্র কোরআন শরিফ নাজিল করেছেন এই মাসে৷ রমজান মাসে রোজা রাখা শুধু উপবাসের নামান্তর নয় বরং এর অন্তর্নিহিত উদ্দেশ্য আরো ব্যাপক, আরো গভীর, আরো সুদূরপ্রসারী৷ তাই আমাদের শারীরিক মানসিক আত্মিক নৈতিক আধ্যাত্মিক সব ক্ষেত্রেই রমজানের সিয়াম সাধনা জীবনের পবিত্রতম ঐশ্বর্যময় এবং মহিয়ান করে তোলার আহ্বান জানায়৷ আসুন আমরা রমজান মাসের পবিত্রতা রক্ষা করি এবং আত্মশুদ্ধির মাধ্যমে মানুষের কল্যাণে নিয়োজিত হই৷ হাবিবা আখতার তাবাসসুম, পাছশুয়াইল রেডিও শ্রোতা ক্লাব, হরিপুর, চাটমোহর, পাবনা৷ আমার আন্তরিক প্রীতি আর শুভেচ্ছা গ্রহণ করবেন৷ আশা করি আপনারা ডয়চে ভেলে পরিবারের সবাই ভাল আছেন৷ গত ২১শে জুলাই থেকে সারা বাংলাদেশে শুরু হয়েছে পবিত্র মাহে রমজান৷ আশা করি আপনারা জার্মানির মাটিতেও এই পবিত্র মাস মাহে রমজানের সিয়াম সাধনা পালন করছেন৷ আপনাদের অনুষ্ঠান অনেকদিন যাবত শুনিনা৷ এখন তো রোজা, সময় আরও পাচ্ছিনা৷ আশা করি আগামীতে দারুণভাবে উপভোগ করবো প্রিয় ডয়চে ভেলের বাংলা অনুষ্ঠান৷ আজ এ পর্যন্তই৷ ভালো থাকবেন সবাই৷ শুভেচ্ছান্তে মো: সাইফুল ইসলাম, ইয়ূথ রেডিও ক্লাব, চাঁদনী বাজার, বগুড়া৷ ২২ জুলাই কচুফুল এবং ২৩ জুলাই এবোলা ভাইরাস সংক্রান্ত প্রতিবেদন দু'টি থেকে বিশদভাবে জানলাম৷ বিধান চন্দ্র টিকাদার, ভয়েস অব জার্মানি লিসনার্স ক্লাব, জলিরপাড়, গোপালগঞ্জ৷ সংকলন: নুরুননাহার সাত্তার সম্পাদনা: জাহিদুল হক",
  "manualKeyPhrases" : [ "বাংলাদেশ", "বাংলা", "প্রতিবেদন", "ডয়চে ভেলে", "নুরুননাহার সাত্তার", "আন্তরিক প্রীতি", "শুভেচ্ছা", "দাফন" ],
  "automaticKeyPhrases" : [ "" ]
}