{
  "docID" : 11825,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইসলাম-ধর্ম-গ্রহণে-রাজি-না-হওয়ায়-হামলা/a-16484454",
  "title" : "ইসলাম ধর্ম গ্রহণে রাজি না হওয়ায় হামলা",
  "date" : "28.12.2012",
  "writter" : "জাহিদুল হক",
  "categories" : [ "সমাজ সংস্কৃতি" ],
  "article" : "বড়দিনের আগের দিন সন্ধ্যায় জার্মানির সাবেক রাজধানী বনের একটি রাস্তায় ভারতের জনৈক শিক্ষার্থী হামলার শিকার হয়েছেন৷ ইসলাম ধর্ম গ্রহণের প্রস্তাবে রাজি না হওয়ায় ঐ শিক্ষার্থীর জিহবা কেটে নেয়ার চেষ্টা হয়েছে বলে জানিয়েছে পুলিশ৷ ডিসেম্বর ২৪৷ রাত ১০টা৷ বন পুলিশের কাছে একটি টেলিফোন আসে৷ তাতে পুলিশ জানতে পারে যে, রাস্তায় এক ব্যক্তির ওপর হামলা হয়েছে৷ সঙ্গে সঙ্গে পুলিশ ছুটে যায় সেখানে৷ গিয়ে দেখতে পায় এক ব্যক্তির মুখ ভর্তি রক্ত৷ ডিডাব্লিউকে এই কথাগুলো বলেছেন বন পুলিশের মুখপাত্র হারি কোলবে৷ আহত ঐ ব্যক্তির বরাত দিয়ে কোলবে জানান, ‘‘দু'জন ব্যক্তি প্রথমে ২৪ বছর বয়সি ঐ ছাত্রকে ইসলাম গ্রহণের প্রস্তাব দেয়৷ আর তাতে রাজি না হলে, তাঁর জিহবা কেটে নেয়ার হুমকি দেয় তারা৷ কিন্তু ছাত্রটি এমন একটা প্রস্তাবে রাজি না হয়ে চলে যেতে উদ্যত হয়৷ ছাত্রটির পেছন নেয় ঐ দুই ব্যক্তি৷ কিছুক্ষণ পর আবারও তারা ছাত্রটিকে ধরে তাঁর জিহবা কেটে নেয়ার চেষ্টা চালায়৷'' আহত ব্যক্তিটি ভারতীয় একজন শিক্ষার্থী বলে বার্তা সংস্থা এপি'কে জানিয়েছেন পুলিশের আরেক মুখপাত্র ফ্রাংক পিওনটেক৷ এদিকে, হারি কোলবে ডিডাব্লিউকে জানিয়েছেন, ‘‘ভারতীয় ঐ শিক্ষার্থী এর আগে কখনো হামলাকারীদের দেখেন নি৷ তাদের পরনে ছিল কালো পোশাক৷ একজন হামলাকারীর উচ্চতা ১৮০ সেন্টিমিটারের মতো হবে এবং বয়স ৩৫-এর কাছাকাছি হতে পারে৷ এছাড়া, হামলাকারীদের মুখে দাঁড়ি ছিল বলেও আমাদের জানান ভারতীয় ঐ শিক্ষার্থী৷'' জার্মানির প্রাইভেসি নীতির কারণে আহত ব্যক্তির নাম প্রকাশ করেনি পুলিশ৷ তবে কোলবে জানিয়েছেন, বিষয়টির তদন্ত চলছে৷ তবে এ ঘটনার সঙ্গে আগে পরের কোনো ঘটনার সম্পর্ক রয়েছে কিনা – তা বের করতে কেন্দ্রীয় ও রাজ্যের নিরাপত্তা বিভাগকে বিস্তারিত জানানো হবে, বলেন বন পুলিশের মুখপাত্র৷ ঘটনার পর আহত শিক্ষার্থীকে হাসপাতালে ভর্তি করা হলেও একদিন পর অবশ্য তাঁকে ছেড়ে দেয়া হয়৷",
  "manualKeyPhrases" : [ "হামলা", "ধর্ম", "ইসলাম", "ভারতীয়", "পুলিশ", "শিক্ষার্থী", "বন" ],
  "automaticKeyPhrases" : [ "" ]
}