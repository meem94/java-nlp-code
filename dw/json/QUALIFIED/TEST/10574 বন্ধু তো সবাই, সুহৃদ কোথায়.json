{
  "docID" : 10574,
  "source" : "http://www.dw.com/",
  "lang" : "BN",
  "url" : "http://www.dw.com/bn/বন্ধু-তো-সবাই-সুহৃদ-কোথায়/a-15295773",
  "title" : "বন্ধু তো সবাই, সুহৃদ কোথায়?",
  "date" : "04.08.2011",
  "writter" : "",
  "categories" : [ "বিজ্ঞান পরিবেশ" ],
  "article" : "আপনার বন্ধুর সংখ্যা ঠিক কত? ফেসবুক প্রোফাইলে দেখা যাবে, সেখানে নিদেনপক্ষে দু’শো মুখের সারি৷ এরা সবাই বন্ধু৷ কিন্তু সত্যিই কি বন্ধু? জার্মান মনোবিদরা বলছেন, তিনের বেশি বন্ধুসংখ্যা হওয়া অসম্ভব৷ তাহলে ব্যাপারটা আসলে কী? ব্যাপারটা যাকে বলে গুরুচরণ৷ এই মুখচ্ছবি বা ফেসবুকের জগতে মানুষ বড্ড বেশি বন্ধুবৎসল হয়ে উঠেছে৷ কুমিল্লার গণ্ডগ্রাম হোক বা নিউ ইয়র্ক৷ মিসিসিপির চাষী বা মেদিনীপুরের জোতদার, সকলেই এখন এই নেট জগতে ফেসবুকে হাজির৷ চকচকে ঝকঝকে ফেসবুক প্রোফাইলে সকলেই বেশ হাসিমুখে কেবল বন্ধুসঙ্গ করে চলেছে৷ এ এক হাওয়ায় ভাসা জগত৷ সেখানে আপনার বাবা, মা, ভাই, বোন, পুত্র কন্যা, কেউই নেই৷ সকলেই বন্ধু৷ সকলেই সুহৃদ৷ কিন্তু এই যে পিতাপুত্র থেকে ভাইবোন, সব রক্ত সম্পর্ক মুছে, সব ধরণের আত্মীয়তা ভুলে গিয়ে সকলে বন্ধু, এটা কি সত্যিই সম্ভব? জার্মান মনস্তত্ববিদ মিশায়েল শেলব্যার্গের মতে, এটা অসম্ভব ব্যাপার৷ কারণ, মানুষের ঠিকঠাক বন্ধুর সংখ্যা তিনের বেশি হয় না সচরাচর৷ আর তার আগে জানতে হবে, বন্ধুত্ব কাকে বলে? বন্ধুত্ব বিষয়টাকে শেলব্যার্গ ব্যাখ্যা করে বলছেন, বন্ধু তাকেই বলা যেতে পারে, যে বন্ধুর সুখদুঃখের সাথী হবে৷ সে সম্পর্কের মধ্যে ভালোবাসা থাকবে বটে, কিন্তু সে ভালোবাসা হবে বিশেষ যৌক্তিক৷ বিশেষ মাত্রার৷ বন্ধুর ওপরে আরেকজন নির্ভর করতে পারবে, বিশেষ প্রয়োজন বিশ্বস্ততারও৷ এইসব শর্তাবলী কি মুখচ্ছবির বন্ধুদের ক্ষেত্রেও প্রযোজ্য? এ প্রশ্নটা কিন্তু এখন খুবই দামী প্রশ্ন৷ এর জবাবে আরেক জার্মান মনস্তত্ববিদ ক্রিস্টা রোট জাখেনহাইমের ব্যাখ্যা আবার আরেকরকম৷ জার্মান মনস্তত্ত্ব সংগঠনের প্রধান ক্রিস্টা বলছেন, বন্ধু মানে সে-ই বিশেষ মানুষটি, যার সঙ্গে দীর্ঘ সময়ের সাক্ষাৎ সম্পর্ক আছে এবং থাকছে৷ যে ঘনিষ্ঠতার সবকিছু একে অপরের সঙ্গে ভাগ করে নিতে পারবে৷ যাকে যেকোন সময়, যেকোন সমস্যা বা আনন্দের ভাগীদার করা যাবে৷ তবেই তাকে বলা যেতে পারে বন্ধু৷ কিন্তু এই ভার্চুয়াল দুনিয়ায়, যখন হাতে কানে মোবাইল, চোখে ফেসবুক, মনে নানান আবেগের চলাফেরা, সেই ভার্চুয়ালিটিতে বাস্তব বন্ধুকে পাওয়া তো যায়ই না, বরং রাজ্যের প্রত্যাশা তৈরি হতে থাকে মানুষের মধ্যে৷ সেই প্রত্যাশায় জল ঢেলে দেয় অবশেষে সেই ভার্চুয়ালিটিই৷ অর্থাৎ বন্ধুর কর্তব্য কেউ করে না, কিন্তু বন্ধু বলে নিজেকে জাহির করে যায় সারাক্ষণ৷ আধুনিকতার এও এক ঘোর সমস্যা৷ বন্ধু তো সবাই, সুহৃদ কোথায়? প্রতিবেদন: সুপ্রিয় বন্দ্যোপাধ্যায় সম্পাদনা: সঞ্জীব বর্মন",
  "manualKeyPhrases" : [ "ফেসবুক", "সুহৃদ", "পিতাপুত্র", "মুখচ্ছবি", "বন্ধু" ],
  "automaticKeyPhrases" : [ "" ]
}