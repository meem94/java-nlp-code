{
  "docID" : 1506,
  "source" : "http://www.dw.com/",
  "lang" : "BN",
  "url" : "http://www.dw.com/bn/যারা-সংখ্যালঘুদের-নির্যাতন-করে-তারা-মুসলিম-নয়/a-19017845",
  "title" : "‘যারা সংখ্যালঘুদের নির্যাতন করে, তারা মুসলিম নয়'",
  "date" : "02.02.2016",
  "writter" : "হারুন উর রশীদ স্বপন, ঢাকা",
  "categories" : [ "সাক্ষাৎকার" ],
  "article" : "‘‘নিরাপত্তার ক্ষেত্রে ইসলাম মুসলিম এবং অমুসলিমের মধ্যে কোনো পার্থক্য করে না৷ সংখ্যালঘুদের জীবন, সম্পদ ও ধর্মীয় স্বাধীনতার ব্যাপারে সজাগ এবং সমনীতির কথা বলে ইসলাম৷'' এ কথাগুলো শোলাকিয়ার ইমাম মাওলানা ফরিদ উদ্দিন মাসউদের৷ ডয়চে ভেলের সঙ্গে এক একান্ত সাক্ষাৎকারে তিনি বলেন, ‘‘যারা ইসলামের নামে সংখ্যালঘুদের ওপর নির্যাতন করে, সংখ্যালঘুদের উপাসনালয়ে হামলা করে, তারা আসলে ইসলামের কেউ নয়৷ তারা ব্যক্তিস্বার্থে এ সব করে থাকে৷'' বাংলাদেশে সংখ্যালঘু নির্যাতন প্রসঙ্গে ডয়চে ভেলেকে দেয়া সেই সাক্ষাৎকারের উল্লেখযোগ্য কিছু অংশ এখানে তুলে দেয়া হলো৷ ডয়চে ভেলে: সংখ্যালঘুদের নিরপত্তার ব্যাপারে ইসলামের বিধান কী? ফরিদ উদ্দিন মাসউদ: ইসলাম নিরাপত্তার ব্যাপারে মুসলিম-অমুসলিমের মধ্যে কোনো পার্থক্য করে না৷ তাই মুসলমানদের জন্য যে নিরাপত্তা, সংখ্যালঘুদের জন্যও একই নিরাপত্তার কথা বলা হয়েছে৷ বিদায় হজের ভাষণেও আমাদের প্রিয় নবী অমুসলিমদের জান-মাল হেফাজতের কথা বলেছেন৷ তাদের ধর্মীয় স্বাধীনতার কথা বলেছেন৷ এই নিরাপত্তা বা হেফাজতের বিষয়টি কীভাবে করা হবে? একটা উদাহরণ দিলেই বোঝা যাবে৷ ইসলামের বিধান অনুয়ায়ী একজন মুসলিম যদি একজন অমুসলিম সংখ্যালঘুকে হত্যা করে, তাহলে এর শাস্তি ইসলামে মৃত্যুদণ্ড৷ মুসলমান হওয়ার কারণে সে কোনো ছাড় পাবে না৷ ইসলামে অপরাধী অপরাধীই৷ বাংলাদেশে সংখ্যালঘু নির্যাতনের কারণ কী? বাংলাদেশে ইসলামের নামে সংখ্যালঘু নির্যাতন, তাদের উপাসনালয়ে হামলা হয়৷ কিন্তু এর আসল উদ্দেশ্য তাদের সম্পদ ও সম্পত্তি দখল৷ একটা কুচক্রি মহল নিজেদের স্বার্থে ইসলামের নামে এ সব অপরাধ করে৷ ইসলাম এ সব কাজকে সমর্থন তো করেই না বরং বিচার দাবি করে৷ এই নির্যাতন বন্ধে আপনারা কী ভূমিকা রাখছেন? এরশাদের শাসনামলে ঢাকায় সংখ্যালঘুদের ওপর উসকানিমূলক হামলা এবং সাম্প্রতিক সময়ে রামুতে বৌদ্ধ মন্দিরে হামলার প্রতিবাদ জানিয়েছি আমরা৷ আমরা বিবৃতি দিয়ে বলেছি যে, এটা অন্যায়৷ আমরা বিচার দাবি করেছি দুর্বৃত্তদের৷ কিন্তু আমাদের মাওলানাদের কথা তো সংবাদমাধ্যম প্রচার করে না৷ ইমামরা খুতবায়ও সংখ্যালঘুদের ওপর হামলার বিরুদ্ধে বয়ান করেন৷ আপনি তো মুক্তিযোদ্ধা৷ একাত্তরে মুক্তিযুদ্ধের সময়ও তো সংখ্যালঘুদের ওপর হামলা নির্যাতন হয়েছে৷ হ্যাঁ হয়েছে৷ আর যারা করেছে, তারা ইসলামের নামে স্বাধীনতার বিরুদ্ধে অবস্থান নিয়েছে৷ কিন্তু এ দেশের প্রকৃত আলেম-ওলামারা মুক্তিযুদ্ধ করেছেন, মুক্তিযুদ্ধের পক্ষে কাজ করেছেন৷ জামায়াত, মুসলিম লীগ ইসলামের নামে ইসলামবিরোধী কাজ করেছে৷ তারাই সংখ্যালঘুদের ওপর হামলা করেছে৷ বাড়ি-ঘর জ্বালিয়ে দিয়েছে৷ সংখ্যালঘুদের ওপর এই যে নির্যাতন, এ ব্যাপারে সাধারণ মানুষের কাছে আপনি কী আহ্বান জনাবেন? আমার আহ্বান একটাই৷ যদি মুসলমান হন, যদি ইসলামের অনুসারী হন, তাহলে সংখ্যালঘুদের জীবন ও সম্পত্তি রক্ষা করা আপনার ইমানী দায়িত্ব৷ তাদের নিরপত্তা দেয়া ইসলামেরই বিধান৷ তাদের ওপর হামলা বা নির্যাতন ইসলামের দৃষ্টিতে জঘন্য অপরাধ৷ আপনি কি ইমাম মাওলানা ফরিদ উদ্দিন মাসউদের সঙ্গে একমত? জানান নীচের ঘরে৷",
  "manualKeyPhrases" : [ "সংখ্যালঘু নির্যাতন", "মুসলমান", "বৌদ্ধ", "ইমাম", "মুসলিম", "অমুসলিম" ],
  "automaticKeyPhrases" : [ "" ]
}