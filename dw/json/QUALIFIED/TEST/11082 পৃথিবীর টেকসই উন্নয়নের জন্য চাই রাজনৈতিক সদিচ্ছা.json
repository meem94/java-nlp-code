{
  "docID" : 11082,
  "source" : "http://www.dw.com/",
  "lang" : "BN",
  "url" : "http://www.dw.com/bn/পৃথিবীর-টেকসই-উন্নয়নের-জন্য-চাই-রাজনৈতিক-সদিচ্ছা/a-15717911",
  "title" : "পৃথিবীর টেকসই উন্নয়নের জন্য চাই রাজনৈতিক সদিচ্ছা",
  "date" : "04.02.2012",
  "writter" : "",
  "categories" : [ "সমাজ সংস্কৃতি" ],
  "article" : "পৃথিবীতে দ্রুত বাড়ছে জনসংখ্যার হার৷ বাড়ছে খাদ্য, পানি ও জ্বালানির চাহিদাও৷ কিন্তু জাতিসংঘ বলছে, জালবায়ু পরিবর্তনের এই যুগে টেকসই উন্নয়ন ছাড়া পৃথিবীর কল্যাণের আর কোনো উপায় নেই৷ একদিকে জন্মহার কমে যাচ্ছে বলে জার্মানি বা ফ্রান্সের মতো শিল্পোন্নত দেশগুলোতে চলছে আক্ষেপ৷ অন্যদিকে, উদ্বেগ জড়িত গলায় জাতিসংঘ বলছে, পৃথিবীর জনসংখ্যা খুব দ্রুত হারে বাড়ছে৷ এই বর্ধিষ্ণু মানুষের খাদ্য ও জ্বালানি যোগান দিতে গিয়ে হিমশিম খাচ্ছে ধরিত্রীমাতা৷ গত সোমবার এক প্রতিবেদনে এ কথা জানিয়েছে জাতিসংঘ৷ বর্তমানে পৃথিবীর জনসংখ্যা সাত'শ কোটি৷ আগামী তিরিশ বছরে অর্থাৎ ২০৪০ সালের মধ্যেই এ সংখ্যা বেড়ে দাঁড়াবে নয়'শ কোটি৷ ফলে খাদ্য ও জ্বালানির ওপর তৈরি হবে ভয়াবহ চাপ৷ জাতিসংঘ আরো জানাচ্ছে, একদিকে দারিদ্র্য হতে রক্ষা পেতে কঠোর লড়াই করে যাচ্ছে দুনিয়ার প্রায় তিন'শ কোটি মানুষ৷ অন্যদিকে, গত কুড়ি বছরে দুনিয়ায় মধ্যবিত্ত ভোক্তার সংখ্যা বেড়েছে প্রায় তিন'শ কোটি৷ গল্পটা এখানেই শেষ নয়৷ পরিসংখ্যান বলছে, পৃথিবীতে প্রতিনিয়ত বেড়েই চলেছে মানুষের ভোগের পরিমাণ৷ আগামী কুড়ি বছরের মধ্যে ৫০ ভাগ বেশি খাবারের প্রয়োজন হবে, প্রয়োজন হবে ৪৫ ভাগ অতিরিক্ত জ্বালানি এবং ৩০ ভাগ অতিরিক্ত পানি৷ এই অবস্থায় জাতিসংঘ বলছে, জলবায়ু পরিবর্তনের ফলে বর্তমানে পৃথিবীতে তৈরি হচ্ছে নানাবিধ নতুন নতুন সমস্যা৷ এসব সমস্যা মোকাবেলা করতে গিয়েই পৃথিবীবাসী যেখানে নাকাল, সেখানে অতিরিক্ত খাদ্য, পানি ও জ্বালানির চাহিদা মেটানোর কাজ হবে এক অসম্ভব লড়াই৷ বর্তমানে পৃথিবীতে উন্নয়নের যে ধারা চলছে তা নিয়েও মন্তব্য করেছেন জাতিসংঘের উচ্চতর কর্মকর্তারা৷ তাঁরা বলছেন, পৃথিবীর কোনো কোনো অংশকে ক্ষুধা, দারিদ্র ও অভাবের মধ্যে রেখে অন্য অনেক অংশ পৌঁছে গেছে উন্নতির চরম সীমায়৷ তাঁদের মতে, এটা টেকসই উন্নয়ন নয়৷ কারণ একধরণের সাময়ীক উন্নয়নের কথা ভেবে কাজ করা হচ্ছে শুধু৷ এভাবে পৃথিবীর সত্যিকারের উন্নয়ন হবে না৷ তাঁরা বলছেন, দুনিয়া জুড়ে বর্তমানে যে অর্থনৈতিক সংকট চলছে - এরও মূল কারণ স্বল্পস্থায়ী ও ভারসাম্যহীন উন্নয়ন৷ টেকসই উন্নয়নের জন্য প্রয়োজন রাজনৈতিক সদিচ্ছা৷ একমাত্র রাজনৈতিক সদিচ্ছা থাকলেই অর্থনীতিকে সকলের কল্যাণের জন্য ব্যাবহার করা যেতে পারে৷ জাতিসংঘের দেয়া পরিসংখ্যান আরো বলছে, গত বিশ বছরে পৃথিবীতে দারিদ্রের হার কমলেও, মানুষের ক্রয়ক্ষমতা, ভোগ এবং জীবনযাত্রার মান অনেক উন্নত হয়েছে৷ তবে এটা টেকসই উন্নয়ন নয়৷ কারণ এই উন্নতিগুলো অর্জন করতে গিয়ে প্রাকৃতিক সম্পদের ওপর ভয়ানক রকম চাপ পড়েছে৷ এ অবস্থায়, পৃথিবীর টেকসই উন্নয়নের জন্য অনেকগুলো পরামর্শ দিয়েছেন জাতিসংঘের বিশ্ব টেকসই উন্নয়ন বিষয়ক উচ্চ পর্যায়ের ব্যাক্তিরা৷ তবে তাঁরা সবচেয়ে বেশি গুরুত্ব দিয়েছেন টেকসই উন্নয়ন এবং অর্থনীতির সঠিক ব্যবস্থাপনার ওপর৷ তাঁরা বলছেন, একুশ শতকের চাহিদাকে মোকাবেলা করতে হলে টেকসই উন্নয়নের কোনো বিকল্প নেই৷ প্রতিবেদন: আফরোজা সোমা সম্পদনা: দেবারতি গুহ",
  "manualKeyPhrases" : [ "উন্নয়নের", "সদিচ্ছা", "টেকসই", "রাজনৈতিক", "পৃথিবীর" ],
  "automaticKeyPhrases" : [ "" ]
}