{
  "docID" : 15186,
  "source" : "http://www.dw.com/",
  "lang" : "BN",
  "url" : "http://www.dw.com/bn/সরকার-পতনের-এক-দফা-আন্দোলনে-যাচ্ছে-বিএনপি/a-16655965",
  "title" : "সরকার পতনের এক দফা আন্দোলনে যাচ্ছে বিএনপি",
  "date" : "08.03.2013",
  "writter" : "সমীর কুমার দে, ঢাকা",
  "categories" : [ "বিশ্ব" ],
  "article" : "সরকার পতনের এক দফা আন্দোলনে যাচ্ছে প্রধান বিরোধী দল বিএনপি৷ স্থানীয় সরকার মন্ত্রী সৈয়দ আশরাফুল ইসলাম বলেছেন, আলোচনার জন্য প্রস্তুত সরকার৷ তবে বিএনপি যেভাবে জামায়াতের উপর নির্ভরশীল হয়ে পড়েছে তা রাজনীতির অশনি সংকেত৷ তত্ত্বাবধায়ক সরকারের দাবি সামনে রেখে বিএনপির নেতৃত্বাধীন ১৮ দলীয় জোট সরকার পতনের একদফা আন্দোলনে যাচ্ছে৷ গত বুধবার রাতে চেয়াপারসনের গুলশান কার্যালয়ে বেগম খালেদা জিয়ার সভাপতিত্বে ১৮ দলীয় জোটের শীর্ষ নেতাদের বৈঠকে এই সিদ্ধান্ত হয়েছে৷ ওই বৈঠকে সিদ্ধান্ত হয়, তাদের মূল দাবি – সরকারকে এখনই পদত্যাগ করে তত্ত্বাবধায়ক সরকারের অধীনে নির্বাচন দিতে হবে৷ এই দাবিতে জোটের সব দলের নেতাকর্মীদের রাজপথে থাকার নির্দেশ দিয়েছেন জোটনেত্রী খালেদা জিয়া৷  বৃহস্পতিবার হরতাল চলাকালে দলীয় মহিলা সংসদ সদস্যদের গ্রেফতারের তীব্র প্রতিবাদ জানিয়ে বিরোধী দলীয় চীফ হুইপ জয়নুল আবেদীন ফারুক বলেন, এক দফা আন্দোলন শুরু হয়েছে৷ সরকারের পতন না হওয়া পর্যন্ত তাদের আন্দোলন চলবে৷ মামলা, হামলা ও গ্রেফতার করে আন্দোলন ঠেকানো যাবে না৷ এদিকে আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, আলাপ-আলোচনার মাধ্যমে চলমান সংকট নিরসন সম্ভব৷ আজ হোক আর কাল হোক, আলাপ-আলোচনার মাধ্যমে সব সমস্যা সমাধান করতে হবে৷ আলোচনা ছাড়া কোনো সমস্যার সমাধান সম্ভব নয়৷ কিন্তু মাঝখানে জনগণ সাময়িকভাবে ক্ষতিগ্রস্ত হচ্ছে, এটা দুঃখজনক৷ জামায়াতের উপর বিএনপির এত বেশি নির্ভরশীলতা গণতন্ত্রের জন্য অশুভ বলে মন্তব্য করেন স্থানীয় সরকার মন্ত্রী সৈয়দ আশরাফুল ইসলাম৷ জামায়াতকে তিনি রাজনৈতিক দল নয়, সন্ত্রাসী দল বলেও উল্লেখ করেন৷ তিনি আরো বলেন, ‘ফরমাল নেগোসিয়েশন' হয় পরে৷ তার আগে ইনফরমাল আলোচনা হতে পারে৷ যেটাকে খালেদা জিয়া ‘তলে তলে ষড়যন্ত্র' বলেন৷ খালেদা জিয়ার এ ধরনের কথা জাতির জন্য অশোভনীয়৷ তবে সৈয়দ আশরাফের এই বক্তব্যের জবাবে বিরোধী দলীয় চীফ হুইপ জয়নুল আবেদীন ফারুক বলেন, আলোচনায় বসতে হলে মুখে মুখে বললে হবে না৷ লিখিতভাবে আলোচনায় বসার কথা সরকারকেই জানাতে হবে৷ তারপরই বিএনপি সিদ্ধান্ত নেবে সরকারের সঙ্গে আলোচনায় বসবে কি-না৷",
  "manualKeyPhrases" : [ "বিএনপি", "এক", "আওয়ামী", "পতন", "দফা", "সরকার", "আন্দোলন" ],
  "automaticKeyPhrases" : [ "" ]
}