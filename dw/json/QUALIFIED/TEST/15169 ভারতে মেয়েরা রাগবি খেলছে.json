{
  "docID" : 15169,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারতে-মেয়েরা-রাগবি-খেলছে/a-15290983",
  "title" : "ভারতে মেয়েরা রাগবি খেলছে",
  "date" : "03.08.2011",
  "writter" : "",
  "categories" : [ "খেলাধুলা" ],
  "article" : "আচ্ছা ভারতীয় উপমহাদেশে মেয়েরা কী কী খেলতে ভালবাসে? কুত কুত, লুডু ছাড়া আর কোন খেলা মেয়েদের মানায়? যদি বলা হয় রাগবি তাহলে কেমন শোনাবে? অবাক হচ্ছেন? গত দশ বছরে ভারতের মেয়েরা রাগবি খেলায় বেশ এগিয়ে গেছে৷ তৈরি হয়েছে দশটি দল৷ গোটা ভারতে প্রায় কয়েক হাজার মেয়ে নিয়মিত রাগবি খেলছে – লক্ষ্য পেশাদার রাগবি খেলোয়াড় হওয়া৷ চেন্নাইয়ে ৪০ ডিগ্রি তাপমাত্রায় রাগবি মাঠে একদল মেয়ে প্রশিক্ষণ নিচ্ছে৷ রোদ বা তাপমাত্রাকে গ্রাহ্য করার সময় নেই৷ বিকেল চারটায় রোদ তখনো বেশ কড়া৷ কিন্তু প্রশিক্ষণ থেকে এক মিনিটও দূরে থাকতে রাজি নয় কেউই৷ রাগবি মাঠের চারপাশে মেয়েরা দৌড়াচ্ছে৷ বল ধরার চেষ্টা করছে, একজন আরেক জনের ওপর হুমড়ি খেয়ে পড়ছে এবং পরমুহূর্তেই আবার উঠে দাঁড়িয়ে বলের পেছনে পেছনে ছুটছে৷ প্রতি সপ্তাহে নিয়ম করে কয়েক ঘণ্টা চলে রাগবির প্রশিক্ষণ৷ ২০ বছরের রাখি সবচেয়ে ভাল খেলে৷ বেশ কয়েকটি জাতীয় টুর্নামেন্টে অংশগ্রহণ করেছে রাখির দল৷ রাখি বলল,‘‘আমি খেলাধুলা করতে ভীষণ পছন্দ করি৷ আমরা যখন প্রতিদিন মাঠে নামি প্রশিক্ষণ নেই – তখন আমরা শুধুই একটি দল৷ আমরা নিজেদের ভাল খেলতে, খেলা চালিয়ে যেতে উদ্বুদ্ধ করি৷ আমরা শীর্ষে থাকতে চাই৷ প্রতিদিনই নতুন নতুন মেয়ের সঙ্গে আমাদের পরিচয় হয়৷ এর ফলে আমরা মনোযোগ দিতে পারি, নতুন সঙ্গীকে অনেক কিছু শেখাতে পারি৷ বিশেষ করে প্রতিদিনের রুটিন থেকে কিছুক্ষণ মুক্তি পাওয়া যায় রাগবির মাঠে এসে৷ এই সময়টিতে অনেক কিছুই আমি ভুলে যাই – আমি পুরোপুরি মিশে যাই রাগবির সঙ্গে৷'' মেয়ে কালো হয়ে যাচ্ছে – এটা কোন খেলা হল? দলের অন্যান্য মেয়ের মতোই রাখির জীবনও রাগবি মাঠের বাইরে একেবারে ভিন্ন৷ ট্র্যাকস্যুট এবং ট্রাউজার বা শর্টস নয়, মাঠের বাইরে সালোয়ার-কামিজ পরে চলাফেরা করে রাখি৷ কেউ তখন তাকে দেখলে বলবে না যে দিনে কয়েক ঘণ্টা করে মেয়েটি বল নিয়ে মাঠে দৌড়ায়৷ তবে রাখির পরিবার মনে করে এসব না করে রাখির পড়াশোনায় মন দেয়া উচিত এবং ঘরের কাজে আরো বেশি যত্নশীল হওয়া উচিত৷ এছাড়া রাগবি হচ্ছে পুরুষদের খেলা৷ একটি মেয়ে এভাবে বল নিয়ে দৌড়াচ্ছে, তাতে পরিবারের মান-সম্মান ক্ষুণ্ণ হয়েছে বলে তারা মনে করে৷ রাখির ভাষ্য,‘‘আমাদের প্রশিক্ষণ হয় রোদে এর ফলে আমি আগের চেয়ে আরো অনেক বেশি কালো হয়ে গিয়েছি৷ আগে ছিলাম সবচেয়ে ফর্সা আর এখন আমি সবচেয়ে কালো৷ আমার বাবা-মা সবসময়ই আমাকে প্রশ্ন করে, ‘কেন নিজেকে এই ভাবে কষ্ট দিচ্ছি? বছর দুয়েকের মধ্যে আমার বিয়ে হবে – কিন্তু এত কালো মেয়েকে কে বিয়ে করবে? এত কালো মেয়েকে বিয়ে দিতে হলে আরো বেশি যৌতুক দিতে হবে আমাদের'৷ আমি মনে করি এসব কোন সমস্যাই নয়৷ আমি দু বছর ঘরে বসে থাকলেই আমার পুরনো রঙ ফিরে আসবে৷'' এতদিন রাখি বাবা-মাকে অনেকভাবে বুঝিয়েছে৷ কিন্তু এবছর সে বিশ্ববিদ্যালয়ের পড়াশোনা শেষ করেছে৷ এখন তার বিয়ের জন্য পাত্র খোঁজা হচ্ছে৷ খেলার কোটায় মেয়েরা তাদের জায়গা করে নিতে পারবে এই ঘটনা শুধু রাখির জীবনেই ঘটছে না৷ যেসব মেয়ে রাগবি খেলছে তাদের সবার গল্পই এক রকম৷ বিশ্ববিদ্যালয়ে পড়াশোনার সময় প্রথম তিন বছরই শুধু তারা রাগবি খেলতে পারে৷ এরপর যদি কেউ মাস্টার্সে ভর্তি হয়, তাহলে হয়তো আরো দুই বছর৷ এরপর খেলা বন্ধ, কারণ তখন হয়তো বিয়ের জন্য নয়তো চাকরির জন্য নিজেকে তৈরি করতে মেয়েদের ব্যস্ত হয়ে পড়তে হয়৷ চেন্নাই তূলনামূলকভাবে বেশ রক্ষণশীল একটি শহর৷ মুম্বই, বেঙ্গালুরু, পুণে এবং কলকাতার মেয়েরা কিছুটা এগিয়ে৷ রাগবি খেলা চেন্নাইয়ের সমাজের চিত্র পাল্টে দিয়েছে কারণ অনেক বাবা-মা'ই পূর্ণ সমর্থন করেছেন খেলাটি৷ এছাড়া স্কুল, কলেজ এবং বিশ্ববিদ্যালয়গুলোও খেলাটিকে বেছে নিয়েছে৷ অনেক অল্প বয়স থেকেই মেয়েদের প্রশিক্ষণ দেয়া হচ্ছে৷ চেন্নাইয়ে মহিলাদের জন্য রাগবি খেলাটির আয়োজক জন জেইন৷ তিনি জানালেন,‘‘ভারতের রেলওয়ে, সেনাবাহিনী, পুলিশ – সব জায়গাতেই খেলোয়াড়দের একটা কোটা থাকে৷ তবে এসব কোটাতে শুধু ফুটবল, ভলিবল, বাস্কেট বল, ক্রিকেট এবং সাঁতার দেখা যায়৷ রাগবির স্থান এর মধ্যে নেই৷ আর এ কারণেই বড় কোন কোম্পানিতে কোন রাগবি খেলোয়াড় চোখে পড়বে না৷ রাগবির একটি কোটা তৈরির চেষ্টা আমরা করছি, মেয়েদের উদ্বুদ্ধ করছি৷'' প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "বিয়ে", "সেনাবাহিনী", "যৌতুক", "রাগবি", "খেলাধুলা", "মেয়ে", "ক্রিকেট" ],
  "automaticKeyPhrases" : [ "" ]
}