{
  "docID" : 14982,
  "source" : "http://www.dw.com/",
  "lang" : "BN",
  "url" : "http://www.dw.com/bn/শচীনের-কাছ-থেকে-সংবাদ-শিরোনাম-কেড়ে-নিলেন-স্ট্রস/a-14878542",
  "title" : "শচীনের কাছ থেকে ‘সংবাদ শিরোনাম’ কেড়ে নিলেন স্ট্রস",
  "date" : "28.02.2011",
  "writter" : "",
  "categories" : [ "খেলাধুলা" ],
  "article" : "ভারতের মারকুটে ব্যাটসম্যান শচীন টেন্ডুলকারের কাছ থেকে সংবাদ শিরোনাম কেড়ে নিলেন ইংল্যান্ড দলের এন্ড্রু স্ট্রস৷ রোববার বিশাল রানের রেকর্ড করেন এই খেলোয়াড়৷ খেলাকে গড়িয়ে দেন টাই-এর দিকে৷ প্রচন্ড উত্তেজনাপূর্ণ গত রবিবারের ভারত বনাম ইংল্যান্ড এর টাই হয়ে যাওয়া ম্যাচ -এ মাত্র ১৪৫ বলে ১৮ চার ও একটি ছক্কায় করেন ১৫৮ রান করেন স্ট্রস৷ যদি খেলাটি টাই না হতো, তাহলেও এই খেলার শিরোনামে থাকতেন এই খেলোয়াড়৷ কারণ, কোন ইংলিশ ক্রিকেটার হিসাবে বিশ্বকাপের খেলায় এটাই একক সর্বোচ্চ রান৷ যদিও সব দিক থেকেই বলা চলে নানা রেকর্ডের অধিকারী শচীন টেন্ডুলকারই আছেন এগিয়ে৷ তারপরও যদি ম্যাচ জিততো ভারত, তাহলে এটা নিয়ে আসতো আরেক শিরোনাম৷ কিন্তু সেটাই হতে দিলেন না ইংলিশ খেলোয়াড়রা৷ বিশেষ করে স্ট্রসের অনবদ্য ইনিংস৷ রবিবার বিশ্বকাপে ব্যাটিং কিংবদন্তী শচীন ইংল্যান্ডের বিপক্ষে সেঞ্চুরির সুবাদে আরেকটি মাইলফলকে পৌঁছান৷ বিশ্বকাপে তিনি ব্যক্তিগত সর্বাধিক ৫টি সেঞ্চুরি নিয়ে বর্তমানে শীর্ষস্থান দখল করে আছেন৷ চলমান আসরসহ শচীন তাঁর খেলা ৬ টি বিশ্বকাপে তিনি এই মর্যাদা অর্জন করলেন৷ সাবেক ভারতীয় অধিনায়ক সৌরভ গাঙ্গুলি, অস্ট্রেলিয়ার বর্তমান অধিনায়ক রিকি পন্টিং ও সাবেক অসি ওপেনার মার্ক ওয়াহ ৪টি করে সেঞ্চুরি নিয়ে রয়েছেন দ্বিতীয় স্থানে৷ সৌরভ গাঙ্গুলি ও মার্ক ওয়াহ অবসরে যাওয়াতে শুধু অস্ট্রেলিয়ার বর্তমান অধিনায়ক রিকি পন্টিং পারেন এই রেকর্ড ভাঙতে৷ আগেই বলেছি রবিবারের ম্যাচটি ছিল অনেকগুলো রেকর্ডের৷ এর মধ্যে একটি হলো দুই দলের সম্মিলিত রানের যোগফল৷ অর্থাৎ ৬৭৬ রান৷ এর আগে এই রেকর্ড ছিল ২০০৭ সালে অস্ট্রেলিয়া এবং দক্ষিণ আফ্রিকার খেলায়, ৬৭১ রান৷ বিশ্বকাপ ক্রিকেটের আসরে এটা চতুর্থ টাই ম্যাচ৷ আর এবারের আসরে এটাই প্রথম৷ প্রতিবেদন: সাগর সরওয়ার সম্পাদনা: রিয়াজুল ইসলাম",
  "manualKeyPhrases" : [ "শচীন", "টাই", "ভারত", "বিশ্বকাপ", "স্ট্রস", "ইংল্যান্ড", "খেলা" ],
  "automaticKeyPhrases" : [ "" ]
}