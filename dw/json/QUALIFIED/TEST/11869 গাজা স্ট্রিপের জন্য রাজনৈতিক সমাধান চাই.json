{
  "docID" : 11869,
  "source" : "http://www.dw.com/",
  "lang" : "BN",
  "url" : "http://www.dw.com/bn/গাজা-স্ট্রিপের-জন্য-রাজনৈতিক-সমাধান-চাই/a-18005670",
  "title" : "গাজা স্ট্রিপের জন্য রাজনৈতিক সমাধান চাই",
  "date" : "20.10.2014",
  "writter" : "লোয়ায় মাধুন/এসি",
  "categories" : [ "সংবাদভাষ্য" ],
  "article" : "যুদ্ধে ধ্বংসপ্রাপ্ত গাজা স্ট্রিপের পুনর্নির্মাণের জন্য আন্তর্জাতিক রাষ্ট্রসমাজ কোটি কোটি ডলার অর্থসাহায্য দিতে প্রস্তুত৷ কিন্তু একটি বুনিয়াদি রাজনাতিক সমাধান ছাড়া পরের যুদ্ধ অবশ্যম্ভাবী, বলে মনে করেন লোয়ায় মাধুন৷ সাম্প্রতিক যুদ্ধে ধ্বংসপ্রাপ্ত গাজা স্ট্রিপের পুনর্নির্মাণের জন্য আন্তর্জাতিক দাতা সম্মেলন পাঁচশো কোটি ডলারের প্রতিশ্রুতি দিয়েছে৷ পরিমাণটা খুব কম নয়, বলতে কি, ফিলিস্তিনি স্বশাসন কর্তৃপক্ষ যা চেয়েছিলেন, এ অর্থ তার চেয়ে বেশি৷ তার মধ্যে কাতার আমিরশাহী একাই দিয়েছে ১০০ কোটি ডলার৷ জার্মানিও আপাত-সাহায্য হিসেবে ৫ কোটি ডলার প্রদান করছে৷ নির্বাচিত প্রতিবেদন গাজায় ঘর-বাড়ি পুনর্নিমাণে সহায়তা করবে ইসরায়েল গাজা আপাতত শান্ত৷ যুদ্ধবিরতি চুক্তি মেনে হামলা বন্ধ রেখেছে ইসরায়েল৷ জাতিসংঘের বিশেষ দূত রবার্ট সেরি জানিয়েছেন, হামলায় ধ্বংস হয়ে যাওয়া ঘর-বাড়ি, হাসপাতাল, রাস্তাঘাট মেরামত করতেও সম্মত হয়েছে ইসরায়েল৷ (17.09.2014) গাজা-ইসরায়েল প্রসঙ্গে রিহানা, সেলেনার ভাবনা গাজায় ইসরায়েলের হামলার বিরোধিতা এবং ফিলিস্তিনিদের প্রতি সমর্থন ব্যক্ত করতে সামাজিক যোগাযোগের মাধ্যমে সরব হয়ে উঠেছেন অনেক বিশ্বনন্দিত তারকা৷ তাঁদের বিরুদ্ধপক্ষও বসে নেই৷ ফলে দু-পক্ষের কথার লড়াইয়েও এখন যুদ্ধের আমেজ৷ (31.07.2014) আরব তথা আন্তর্জাতিক মহল থেকে এই সাহায্যের প্রস্তুতি ও বদান্যতাকে স্বাগত জানাতে হয় বৈকি: কেননা যুদ্ধের ফলে যে লক্ষাধিক ফিলিস্তিনি গৃহহারা হয়েছেন, তাদের দ্রুত সাহয্য করাটা যেমন আবশ্যক, তেমনই গুরুত্বপূর্ণ৷ গাজা স্ট্রিপের প্রায় ১৭ লাখ মানুষের পানি ও বিদ্যুৎ সরবরাহ নিশ্চিত করার জন্যও ঐ অর্থের প্রয়োজন৷ কিন্তু কোনো কিছুতেই এই বাস্তব সত্যটা ভোলার উপায় নেই যে, এই অসম সংঘাতের রাজনৈতিক সমাধান এখনও দৃষ্টিগোচর হচ্ছে না৷ দু'দিক থেকে অবরোধ একটি টেকসই রাজনৈতিক সমাধানের চাবিকাঠি রয়েছে ইসরায়েল এবং মিশর, এই দুই দেশের হাতে৷ এই দুই দেশই উপকূলবর্তী গাজা স্ট্রিপের সীমান্ত নিয়ন্ত্রণ করে৷ এই দুই দেশ যদি তাদের অবরোধ তুলে নেয় এবং – অবশ্যই আন্তর্জাতিক তত্ত্বাবধানে – গাজা স্ট্রিপ থেকে এবং অভিমুখে মানুষ ও পণ্যের মুক্ত আদানপ্রদান সম্ভব করে, সেটাই হবে গাজা স্ট্রিপে একটি কর্মক্ষম অর্থনীতি গড়ে তোলার পথে প্রথম পদক্ষেপ৷ এ মাসের শেষে ইসরায়েলি ও ফিলিস্তিনি প্রতিনিধিরা মিশরীয় মধ্যস্থতায় আলোচনায় বসবেন৷ আলোচ্য বিষয় হবে: রাজনৈতিক বিচারে এবার কোন পথে যাওয়া যেতে পারে৷ এক্ষেত্রে আন্তর্জাতিক শক্তিসমূহের কাজ হবে, সংশ্লিষ্ট দু'পক্ষের উপর চাপ সৃষ্টি করা: প্রথমত, ফিলিস্তিনি তরফে একটি জাতীয় ঐক্যের সরকার যা-তে পুনর্নির্মাণ প্রক্রিয়ার পূর্ণ দায়িত্ব নেয় – এবং হামাসকে স্পষ্ট করে দেয় যে, সরকারি ক্ষমতা পুরোপুরি ঐক্য-সরকারের হাতে৷ ঐক্য-সরকারকে প্রয়োজনে বলপ্রয়োগ করা থেকেও পিছপা হলে চলবে না৷ অপরদিকে আন্তর্জাতিক শক্তিবর্গকে মিশরের সিসি-প্রশাসনের উপর চাপ সৃষ্টি করতে হবে, যা-তে হামাসকে পূর্বাপর অশুভ, অমঙ্গলের দূত বলে গণ্য করে বিচ্ছিন্ন করে রাখা না হয় – যার ফলে বহু হামাস সমর্থক আইসিস জিহাদিদের সঙ্গে যোগ দিয়েছে৷ নয়ত হামাসই এ যাবৎ গাজা স্ট্রিপে জিহাদি মতাদর্শ প্রচারের বিরুদ্ধে বাঁধ হিসেবে কাজ করে এসেছে – তা হামাসের নিজস্ব মতাদর্শ যতোই সন্দেহভাজক এবং জঙ্গি হোক না কেন৷ দু'পক্ষের প্রয়োজন শেষমেষ পশ্চিমা দেশগুলিকে ইসরায়েলের প্রতি আবেদন করতে হবে: কেননা গাজা স্ট্রিপ বস্তুত ইসরায়েলের অধিকৃত এলাকা; কাজেই আন্তর্জাতিক আইন অনুযায়ী সেখানকার বেসামরিক জনতার মঙ্গলের মূল দায়িত্ব ইসরায়েলের উপর ন্যস্ত৷ গাজা, পশ্চিম তীর এবং পূর্ব জেরুসালেমের মধ্যে যা-তে পুনরায় একটি যোগসূত্র স্থাপিত হয়, সেজন্যও পশ্চিমি শক্তিদের সক্রিয় হতে হবে – হয়ত একটি আন্তর্জাতিক তত্ত্বাবধান সাপেক্ষ চুক্তির আঙ্গিকে, যে চুক্তি ইসরায়েলের নিরাপত্তার প্রয়োজন এবং গাজার ‘ডিমিলিটারাইজেশন', অর্থাৎ নিরস্ত্রীকরণের ব্যবস্থা রাখবে৷",
  "manualKeyPhrases" : [ "আন্তর্জাতিক রাষ্ট্রসমাজ", "ধ্বংস", "রাজনৈতিক সমাধান", "যুদ্ধ", "ইসরায়েল", "স্ট্রিপ", "গাজা" ],
  "automaticKeyPhrases" : [ "" ]
}