{
  "docID" : 15270,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়ার-জন্য-৪৫-মিলিয়ন-ডলার-অর্থ-সহায়তার-ঘোষণা/a-16273669",
  "title" : "সিরিয়ার জন্য ৪৫ মিলিয়ন ডলার অর্থ সহায়তার ঘোষণা",
  "date" : "29.09.2012",
  "writter" : "",
  "categories" : [ "বিশ্ব" ],
  "article" : "বাশার আল-আসাদের অনুগত বাহিনী দামেস্কের পূর্বাঞ্চলে হামলা বাড়িয়েছে বলে জানিয়েছে সিরিয়ান অবজারভেটরি ফর হিউম্যান রাইটস৷ এছাড়া আলেপ্পো শহরেও লড়াই চলছে৷ এদিকে, সিরিয়ার জন্য অর্থ সহায়তা বাড়ালো অ্যামেরিকা৷ লন্ডনভিত্তিক মানবাধিকার সংস্থা সিরিয়ান অবজারভেটরি'র পরিচালক রামি আব্দেল রাহমান বলেছেন, রাজধানী দামেস্কের দুমা ও হারাস্তার কাছে এবং বারজেহ উপকণ্ঠের পূর্ব ঘুতায় সরকারি বাহিনী অভিযান ও হামলা বাড়িয়েছে৷ ঐ অঞ্চলে বিদ্রোহীদের শক্ত ঘাঁটি রয়েছে এবং সরকারি সেনারা সেখান থেকে বিদ্রোহীদের চিরতরে বিদায় করতে চেষ্টা করছে বলে উল্লেখ করেন আব্দেল রাহমান৷ জানা গেছে, দামেস্ক প্রদেশের পূর্ব ঘুতা অঞ্চলে বিরোধী গোষ্ঠীগুলোর সমন্বয়ে গঠিত ফ্রি সিরিয়ান আর্মির বেশ কিছু সুসংগঠিত দল রয়েছে৷ এদের মধ্যে তাজামো আনসার আল-ইসলাম দলটি মাত্র দু'দিন আগে দামেস্কের প্রাণকেন্দ্রে সেনা সদর দপ্তরে গাড়িবোমা নিয়ে হামলা চালায় এবং হামলার দায়িত্ব স্বীকার করে৷ দামেস্কের নাগরিক সাংবাদিক মাতার ইসমাইল বলেন, দামেস্কের উপর প্রতিশোধ নিচ্ছে সেনা বাহিনী৷ কিন্তু তার খেসারত দিতে হচ্ছে সাধারণ মানুষদের৷ এছাড়া আলেপ্পো নগরীতেও বিদ্রোহী ও সরকারি বাহিনীর মধ্যে যুদ্ধ চলছে বলে জানিয়েছে অবজারভেটরি৷ শনিবার এসব সংঘর্ষে অন্তত ৩৭ জন নিহত হয়েছে৷ নিহতদের মধ্যে ১৯ জন বেসামরিক মানুষ এবং ১৮ জন সেনা সদস্য রয়েছে৷ এদিকে, জাতিসংঘ সাধারণ পরিষদের বৈঠকে সিরিয়ার সংকট ও সম্ভাব্য সমাধানের বিষয় উঠে আসছে বিশ্ব নেতাদের বক্তব্যে৷ রুশ পররাষ্ট্র মন্ত্রী সের্গেই ল্যাভরভ সিরিয়ার সংকট সমাধানের আন্তর্জাতিক উদ্যোগ বাধাগ্রস্ত করার জন্য পশ্চিমা গোষ্ঠীগুলোকে দায়ী করেন৷ এর আগে, জাতিসংঘ মহাসচিব বান কি-মুন এবং আরব লিগ প্রধান নাবিল আল-আরাবি উদ্বেগ প্রকাশ করে বলেন, সিরিয়া আঞ্চলিক যুদ্ধক্ষেত্রে পরিণত হতে পারে৷ অন্যদিকে, সিরিয়ার পরিস্থিতি নিয়ে ইরানের অবস্থানের সমালোচনা করেছেন মার্কিন পররাষ্ট্র মন্ত্রী হিলারি ক্লিন্টন৷ সিরিয়ার মিত্রদের এক বৈঠকে ক্লিন্টন বলেন, ‘‘এতে কোন সন্দেহ নেই যে, দামেস্কে নিজেদের সমর্থকদের স্বার্থ রক্ষায় সর্বোচ্চ চেষ্টা করতে থাকবে ইরান৷'' এছাড়া হিলারি ক্লিন্টন সিরিয়ার যুদ্ধপীড়িত মানুষের সহায়তায় আরো ৪৫ মিলিয়ন ডলার অর্থ প্রদানের ঘোষণা দিয়েছেন৷ এর মধ্যে ৩০ মিলিয়ন ডলার খরচ করা হবে সিরিয়ার মানুষের কাছে ত্রাণ সহায়তা প্রেরণ এবং চিকিৎসা সেবার জন্য৷ আর ১৫ মিলিয়ন ডলার দেওয়া হবে সিরিয়ার বেসামরিক বিরোধী গোষ্ঠীগুলোর কর্মকাণ্ডে সহায়তার জন্য৷ এই সহায়তার আওতায় মার্কিন যুক্তরাষ্ট্র সিরিয়ায় পাঠাবে কম্পিউটার, মোবাইল ফোন এবং ক্যামেরাসহ ১১০০ যোগাযোগ উপকরণ এবং প্রায় এক হাজার সমাজকর্মীকে প্রশিক্ষণ প্রদান করবে৷ এএইচ / জেডএইচ (ডিপিএ, এএফপি, রয়টার্স)",
  "manualKeyPhrases" : [ "৪৫", "ডলার", "ঘোষণা", "সিরিয়ার", "মিলিয়ন", "অর্থ", "জন্য", "সহায়তার" ],
  "automaticKeyPhrases" : [ "" ]
}