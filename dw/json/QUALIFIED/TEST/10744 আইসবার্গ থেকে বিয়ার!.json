{
  "docID" : 10744,
  "source" : "http://www.dw.com/",
  "lang" : "BN",
  "url" : "http://www.dw.com/bn/আইসবার্গ-থেকে-বিয়ার/a-17956966",
  "title" : "আইসবার্গ থেকে বিয়ার!",
  "date" : "27.09.2014",
  "writter" : "মিওদ্রাগ সোরিচ/এসি",
  "categories" : [ "অন্বেষণ" ],
  "article" : "মাছ ধরার জাহাজ নিয়ে আইসবার্গ, অর্থাৎ হিমশৈল, মানে ভাসন্ত বরফের চাঙড় শিকার করা শুধু ক্যানাডার উত্তরপূর্ব অঞ্চলের নিউফাউন্ডল্যান্ডেই সম্ভব৷ সেই বরফ গলা পানি দিয়ে আবার স্পেশাল বিয়ার তৈরি হয়! উত্তর অ্যামেরিকার পূর্বতম অংশটির নাম হলো কেপ স্পিয়ার্স, যা কিনা নিউফাউন্ডল্যান্ডের অংশ৷ এখানে প্রতিবছর লাগে আইসবার্গ, অর্থাৎ হিমশৈলের মেলা৷ এখানকার রুক্ষ, তুষারাবৃত প্রকৃতি রয়েছে এড কিন-এর রক্তে, কেননা তিনি জাহাজের ক্যাপ্টেন৷ তাঁর ঊর্ধ্বতন পাঁচ পুরুষের মতো৷ বংশধারা অনুযায়ী আগে মাছ ধরতেন, আজ ধরেন আইসবার্গ! আর সেই হিমশৈলের বরফ গলা পানি বেচেন বিয়ার তৈরির ব্রুয়ারিগুলোর কাছে৷ এড কিন জানেন, ‘‘বাতাস ও জোয়ারভাটার উপর নির্ভর করে, আইসবার্গগুলো কখন ভেসে উঠবে৷ হয়ত মে মাসে৷ কোনো কোনো বছর বেশি, কোনো কোনো বছরে আইসবার্গগুলো তাড়াতাড়ি গলে যায়৷ তবে কোনো দু'বছর একরকম হয় না৷ এ বছরটা আইসবার্গের পক্ষে ভালো৷'' ‘শৈলশিকার' এড কিন-এর জাহাজটার নাম ‘গ্রিন ওয়াটার্স', এককালে ছিল জেলেনৌকা৷ ২০০৭ সালে এড সেটিকে কিনে নিজের প্রয়োজন অনুযায়ী বদলিয়ে নেন৷ এবার তিনি মাল্লাদের নিয়ে এ মরশুমে এই প্রথমবার আইসবার্গ ধরতে চলেছেন৷ বাতাস কম, সমুদ্র শান্ত, এড খুঁজছেন আইসবার্গ৷ আইসবার্গ বা হিমশৈলের প্রধান অংশটা ঢাকা থাকে জলের তলায়৷ আইসবার্গের বরফ অন্তত ২০ হাজার বছরের পুরনো৷ পরের দিন এড আবার বেরিয়েছেন জাহাজ নিয়ে, তবে এবার উপকূলের কাছেই৷ জাহাজে রাখা হয়েছে মাছ ধরার, মানে কিনা আইসবার্গ ধরার জাল৷ গোটা হিমশৈলটার চারপাশে জাল জড়াতে হবে৷ দোদুল্যমান পাটাতন থেকে খুব সহজ কাজ নয়, কিন্তু এড-এর সম্বল তাঁর অভিজ্ঞতা৷ ১৯৯৭ সাল যাবৎ তিনি এই কাজ করছেন৷ 'গ্রিন ওয়াটার্স' জাহাজটি এসে বরফ পাটাতনে তুলবে৷ হাইড্রলিক ক্রেন দিয়ে আইসবার্গগুলোকে জাহাজের পাটাতনে তোলা হয়৷ মাল্লাদের মনমেজাজ খুশি৷ আগস্ট মাস আসার আগে তারা বিশ লাখ লিটার বরফ-পানি বেচবে – ২০১৩ সালের চেয়ে এক-চতুর্থাংশ বেশি৷ বরফ-পানির খদ্দের নিউফাউন্ডল্যান্ডের রাজধানী সেন্ট জন্স-এর কাছে একটি ব্রুয়ারি এড কিন-এর আইসবার্গ গলা পানির মূল খরিদ্দার৷ মাস্টার ব্রুয়ার এইনার হলটেট এই মহামূল্য পানি দিয়ে বছরে আড়াই লাখ লিটার বিয়ার তৈরি করে থাকেন৷ আইসবার্গের পানি দিয়ে তৈরি বিয়ার খুব ভালো বিক্রি হয় বলে জানালেন তিনি৷ ৪৪ বছর বয়সি মাস্টার ব্রুয়ার কোম্পানির নিজস্ব পরীক্ষাগার ঘুরিয়ে দেখালেন, যেখানে তিনি বিয়ার তৈরির নানা উপাদানের গুণগত মান পরীক্ষা করেন৷ হলটেট জানালেন, ‘‘আমি এখানে পানিতে গুলে থাকা ধাতু কিংবা ময়লার খোঁজ করছি৷ এই পানিটা খুব শুদ্ধ৷ এর প্রতি দশ লাখ ভাগে মাত্র আট ভাগ ধাতব পদার্থ আছে – যার অর্থ এই পানি অতি শুদ্ধ৷'' আইসবার্গ বিয়ারের এমনই চাহিদা যে, হলটেট-এর ব্রুয়ারি তা সামাল দিতে হিমশিম খাচ্ছে৷ আইসবার্গ বিয়ার প্রধানত নিউফাউন্ডল্যান্ডে বিক্রি হয়৷ আগামী বছরগুলোতে পর্যাপ্ত পরিমাণ আইসবার্গ ভেসে উঠবে কিনা, তা নিয়ে এড কিন-এর কোনো মাথাব্যথা নেই৷ নিউফাউন্ডল্যান্ডের উপকূলে আইসবার্গের কোনো অভাব ঘটবে না, বরং পৃথিবীর তাপমাত্রা বাড়ার ফলে তাদের সংখ্যা বাড়বে বৈ কমবে না৷",
  "manualKeyPhrases" : [ "বিয়ার", "বরফ", "আইসবার্গ", "জাহাজ", "হিমশৈল", "মাছ" ],
  "automaticKeyPhrases" : [ "" ]
}