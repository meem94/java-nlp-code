{
  "docID" : 11727,
  "source" : "http://www.dw.com/",
  "lang" : "BN",
  "url" : "http://www.dw.com/bn/কাবুলে-তালেবান-হামলা-আলোচনা-অনিশ্চিত/a-16903793",
  "title" : "কাবুলে তালেবান হামলা, আলোচনা অনিশ্চিত",
  "date" : "25.06.2013",
  "writter" : "",
  "categories" : [ "বিশ্ব" ],
  "article" : "আফগানিস্তান থেকে সেনা প্রত্যাহারের আগে অ্যামেরিকা তালেবানের সঙ্গে আলোচনায় আগ্রহ দেখালেও হিংসা বন্ধ হচ্ছে না৷ মঙ্গলবার প্রেসিডেন্ট প্রাসাদের কাছে হামলা চালিয়েছে তালেবান৷ মঙ্গলবার সরাসরি কাবুলের প্রেসিডেন্ট প্রাসাদে হামলা চালিয়ে বসলো তালেবান৷ ভোর সাড়ে ছটা নাগাদ হামলা শুরু হয়৷ নিরাপত্তা বাহিনী পাল্টা হামলা চালায়৷ প্রায় এক ঘণ্টা ধরে দুই পক্ষের মধ্যে গোলাগুলি চলে৷ অবিকল আইসাফ বাহিনীর দুটি গাড়ি নকল করে তালেবান যোদ্ধারা তাতে করে একটি চেকপোস্ট পেরিয়ে যাবার চেষ্টা করে৷ তারাও ছদ্মবেশে ছিল৷ প্রথম গাড়িটি সফল হয়৷ তবে তারপর নিরাপত্তা রক্ষীদের মনে সন্দেহ দেখা দিয়েছিল৷ সংঘর্ষ শুরু হতে দুটি গাড়িতেই বিস্ফোরণ ঘটে৷ সব হামলাকারী নিহত হয়৷ কাছেই সিআইএ দপ্তর বা প্রেসিডেন্ট প্রাসাদের কোনো ক্ষতি হয় নি৷ সরকারি পক্ষে হতাহতেরও খবর নেই৷ শুধু এক জন রক্ষী আহত হয়েছে বলে জানা গেছে৷ ২০০৮ সালের পর খোদ রাজধানীতে এত বড় আকারের হামলা দেখা যায় নি৷ সেবার প্রেসিডেন্ট হামিদ কারজাই অল্পের জন্য প্রাণে বেঁচে গিয়েছিলেন৷ এই অবস্থায় প্রশ্ন উঠছে, ঠিক এই মুহূর্তেই তালেবান এমন হামলা চালালো কেন? হামলা সফল করতে যত লোকবল লাগা উচিত, সেই তুলনায় হামলাকারীদের সংখ্যাও ছিল কম, যদিও তালেবান সিআইএ-র দপ্তরে বড় হামলার দাবি করেছে৷ প্রেসিডেন্ট প্রাসাদ ও প্রতিরক্ষা মন্ত্রণালয়ও তাদের হামলার লক্ষ্য ছিলো বলে দাবি করেছেন তালেবান মুখপত্র জাবিদুল্লাহ মুজাহিদ৷ ফলে এই হামলাকে প্রতীকি মনে করছেন অনেক পর্যবেক্ষক৷ এর প্রেক্ষাপটও স্পষ্ট৷ তালেবান সম্প্রতি কাতারের রাজধানী দোহায় একটি দপ্তর খুলেছে৷ আফগানিস্তান থেকে সেনা প্রত্যাহারের আগে মার্কিন প্রশাসনও তালেবানের সঙ্গে রাজনৈতিক আলোচনায় আগ্রহ দেখাচ্ছে৷ সোমবারই কাবুল সফরে এসেছেন মার্কিন বিশেষ দূত জেমস ডবিনস৷ কাতারে আচমকা দপ্তর খোলার বিষয়টিকেও ভালো চোখে দেখছে না মার্কিন প্রশাসন৷ ডবিনস বলেন, তালেবান আদৌ শান্তি আলোচনা চায় কি না, তা জানার জন্য অপেক্ষা করছেন তিনি৷ তবে হামিদ কারজাই-এর প্রশাসন এখনো তালেবানের সঙ্গে সংলাপের প্রশ্নে সন্দিহান৷ তার উপর কাতারে তালেবান দপ্তরে ‘ইসলামি আফগান আমিরাত' ফলকটিকে কেন্দ্র করে তীব্র ক্রোধ দেখিয়েছিলেন কারজাই৷ পরে সেটি সরিয়ে ফেলা সত্ত্বেও তিনি কাতারে কোনো প্রতিনিধি পাঠান নি৷ মঙ্গলবার তিনি সাংবাদিকদের সামনে তালেবানের সঙ্গে আলোচনার অগ্রগতির বিষয়ে জানাতে চেয়েছিলেন৷ ঠিক তখনই হামলাটি ঘটে৷ এসবি/ডিজি (এএফপি, রয়টার্স)",
  "manualKeyPhrases" : [ "হামলা", "আফগানিস্তান", "তালেবান", "প্রেসিডেন্ট", "কারজাই" ],
  "automaticKeyPhrases" : [ "" ]
}