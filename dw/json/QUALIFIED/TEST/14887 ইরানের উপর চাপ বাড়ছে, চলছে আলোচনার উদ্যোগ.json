{
  "docID" : 14887,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরানের-উপর-চাপ-বাড়ছে-চলছে-আলোচনার-উদ্যোগ/a-15790735",
  "title" : "ইরানের উপর চাপ বাড়ছে, চলছে আলোচনার উদ্যোগ",
  "date" : "06.03.2012",
  "writter" : "",
  "categories" : [ "বিশ্ব" ],
  "article" : "ওয়াশিংটনে মার্কিন প্রেসিডেন্ট ওবামার সঙ্গে আলোচনায় ইসরায়েলের প্রধানমন্ত্রী নেতানিয়াহু বলেছেন, ইসরায়েল আত্মরক্ষার তাগিদে ইরানের উপর হামলা চালানোর অধিকার রাখে৷ এদিকে ইরানের সঙ্গে আলোচনার সম্ভাবনা আবার উজ্জ্বল হয়ে উঠছে৷ ওয়াশিংটনে মার্কিন প্রেসিডেন্ট ওবামার সঙ্গে আলোচনায় ইসরায়েলের প্রধানমন্ত্রী নেতানিয়াহু বলেছেন, ইসরায়েল আত্মরক্ষার তাগিদে ইরানের উপর হামলা চালানোর অধিকার রাখে৷ এদিকে ইরানের সঙ্গে আলোচনার সম্ভাবনা আবার উজ্জ্বল হয়ে উঠছে৷ ইরান পরমাণু অস্ত্র তৈরির কাজ চালিয়ে যাচ্ছে, তা বন্ধ করতে সেদেশের উপর হামলা চালানো উচিত৷ ইসরায়েল আত্মরক্ষায় এই হামলা চালাবে – এসব যুক্তি মার্কিন প্রেসিডেন্ট বারাক ওবামাকে দেখিয়েছেন ইসরায়েলের প্রধানমন্ত্রী বেনইয়ামিন নেতানিয়াহু৷ গতকাল ওয়াশিংটনে ওবামার সঙ্গে এ বিষয়ে সরাসরি কথা বলেন নেয়ানিয়াহু৷ তিনি বার বার জোর দিয়ে বলেছেন, ইরান যে বিপজ্জনক পরমাণু কর্মকাণ্ড চালিয়ে যাচ্ছে, তা বন্ধ করার একমাত্র পথ হল ইরানের ওপর সামরিক হামলা৷ ওয়াশিংটনের আইপ্যাক সম্মেলনে তিনি বলেন, ‘‘আমরা আর বেশি দেরি করতে পারবো না৷ ইসরায়েলের প্রধানমন্ত্রী হিসেবে আমার দায়িত্ব আমার দেশের মানুষকে রক্ষা করা৷'' মার্কিন অবস্থান মার্কিন প্রেসিডেন্ট এখনো শান্তিপূর্ণ উপায়ে সমস্যা সমাধানের পথ খুঁজছেন৷ তিনি ইরানের সঙ্গে আলোচনার কথা বলছেন৷ অ্যামেরিকা ইসরায়েলকে সামরিক সাহায্য করবে কিনা, সে বিষয়ে স্পষ্ট করে তিনি কিছু বলেননি৷ তবে তিনি বলেছেন, ইসরায়েলের পাশে অ্যামেরিকা প্রয়োজনে সবসময় এসে দাঁড়িয়েছে৷ এবারও তার কোন ব্যতিক্রম হবে না৷ ইসরায়েলের নিরাপত্তা যদি হুমকির সম্মুখীন হয়, তাহলে অ্যামেরিকা বসে থাকবে না৷ এদিকে আসন্ন প্রেসিডেন্ট নির্বাচনে রিপাবলিক্যান দলের বেশ কয়েকজন পদপ্রার্থী বেশ জোর দিয়েই বলেছেন, যে প্রেসিডেন্ট ওবামা ইরানের ব্যাপারে জোরালো অবস্থান নিতে ব্যর্থ হয়েছেন৷ তারা ক্ষমতায় এলে অবশ্যই এর পরিবর্তন করবেন৷ কূটনৈতিক উদ্যোগ মঙ্গলবার ইউরোপীয় ইউনিয়নের পররাষ্ট্র বিষয়ক কর্মকর্তা ক্যাথরিন অ্যাশটন ইরানের অনুরোধে আরেক দফা আলোচনা করতে রাজি হয়েছেন৷ অর্থাৎ ইরানের সঙ্গে নিরাপত্তা পরিষদের ৫ স্থায়ী সদস্য ও জার্মানির আলোচনার মাধ্যমে শেষ মুহূর্তে শান্তিপূর্ণ সমাধানসূত্রের সম্ভাবনা এখনো রয়েছে৷ গত প্রায় এক বছর ধরে এই আলোচনা প্রক্রিয়া বন্ধ ছিল৷ মধ্যপ্রাচ্যে প্রতিক্রিয়া প্যালেস্টাইন এ বিষয়ে সবার আগে মুখ খুলেছে৷ প্রধান ফিলিস্তিনি মধ্যস্থতাকারী সায়েব এরেকাত সাংবাদিকদের বলেন, নেতানিয়াহু এবং ওবামা প্যালেস্টাইনের বিষয়টি পুরোপুরি এড়িয়ে গেছেন৷ তিনি বেশ জোর দিয়েই বলেন যে, আমরা জানি নেতানিয়াহু শান্তি প্রতিষ্ঠা করতে নয় – যুদ্ধের প্রস্তুতি নিয়ে ওয়াশিংটনে গিয়েছেন৷ এরেকাত সতর্ক করে দিয়ে বলেন, যদি ইরানের ওপর হামলা চালানো হয়, তাহলে গোটা অঞ্চলই যুদ্ধ এবং সংঘর্ষের মুখে পড়বে৷ সহিংসতা অতি দ্রুত ছড়িয়ে পড়বে প্রতিটি দেশে৷ প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "ওবামা", "নেতানিয়াহু", "ইসরায়েল", "আলোচনার", "ইরান" ],
  "automaticKeyPhrases" : [ "" ]
}