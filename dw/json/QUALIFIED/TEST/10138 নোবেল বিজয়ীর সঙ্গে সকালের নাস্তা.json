{
  "docID" : 10138,
  "source" : "http://www.dw.com/",
  "lang" : "BN",
  "url" : "http://www.dw.com/bn/নোবেল-বিজয়ীর-সঙ্গে-সকালের-নাস্তা/a-16932303",
  "title" : "নোবেল বিজয়ীর সঙ্গে সকালের নাস্তা",
  "date" : "06.07.2013",
  "writter" : "জাহিদুল হক",
  "categories" : [ "বিজ্ঞান পরিবেশ" ],
  "article" : "একসঙ্গে ৩৪ জন নোবেল বিজয়ীর সঙ্গে আড্ডা দিলেন সারা বিশ্ব থেকে আসা প্রায় সাড়ে ছয়শো তরুণ বিজ্ঞানী ও গবেষক৷ জার্মানির দক্ষিণের ছোট্ট দ্বীপ-শহর লিন্ডাউতে শেষ হলো ৬৩তম নোবেল বিজয়ী সম্মেলন৷ ৩০ জুন থেকে শুরু হওয়া এই সম্মেলন শেষ হয়েছে ৫ জুলাই, শুক্রবার৷ প্রতিবছর আয়োজিত এই সম্মেলনের এবারের বিষয় ছিল রসায়ন৷ তাই এই বিষয়ের নোবেল বিজয়ীরাই এসেছিলেন এবার৷ এমনকি, অংশ নেয়া তরুণ প্রজন্মও রসায়ন নিয়েই কাজ করছেন৷ বাংলাদেশ থেকে তিনজন তরুণ গবেষক উপস্থিত ছিলেন সম্মেলনে৷ তাঁদের একজন মো: নুরুজ্জামান খান৷ ঢাকা বিশ্ববিদ্যালয় থেকে ফলিত রসায়নে এমএস করে বর্তমানে জার্মানির হাইডেলব্যার্গ বিশ্ববিদ্যালয়ে ডিএনএ নিয়ে গবেষণা করছেন৷ সম্মেলন শেষে কথা হচ্ছিল তাঁর সঙ্গে৷ তিনি বলেন, লিন্ডাউতে গিয়ে তাঁর দারুণ অভিজ্ঞতা হয়েছে৷ কারণ বিশ্বখ্যাত সব বিজ্ঞানীর সঙ্গে মতবিনিময় করা সম্ভব হয়েছে৷ শোনা গেছে তাঁদের অভিজ্ঞতা৷ জানানো গেছে নিজের কাজ সম্পর্কেও৷ ‘‘ব্যক্তিগতভাবে আমি কথা বলতে পেরেছি গেরহার্ড এর্টেল ও রব্যার্ট হুব্যার এর সঙ্গে৷ তাঁরা মোটামুটি আমার গবেষণার সঙ্গে সম্পর্কিত বিষয় নিয়ে গবেষণা করেছেন৷ তাই আমি নিজের গবেষণা বিষয়ে তাঁদের কাছ থেকে অনেক কিছু জানতে পেরেছি৷'’ নুরুজ্জামান বলেন, ‘‘বিভিন্ন বিষয় নিয়ে বক্তব্য রাখার পর নোবেল বিজয়ীরা বারবার আমাদের কাছ থেকে মন্তব্য জানতে চেয়েছেন৷ এর ফলে তাঁদের সঙ্গে আমরা সহজে যোগাযোগ করতে পেরেছি৷ এছাড়া, বিভিন্ন বিষয় নিয়ে আমাদের বক্তব্যও তাঁদের জানাতে পেরেছি৷'' সম্মেলন চলাকালীন সময়ে প্রতিদিন সকালে নোবেল বিজয়ীদের সঙ্গে নাস্তার আয়োজন করা হয়েছিল, যার নাম ‘সায়েন্স ব্রেকফাস্ট'৷ অর্থাৎ নাস্তার ফাঁকে ফাঁকে আলোচনা৷ এতে করে তরুণ বিজ্ঞানীরা নোবেল বিজয়ীদের আরো কাছাকাছি যেতে পেরেছেন৷ লিন্ডাউ সম্মেলনের কারণে সারা বিশ্ব থেকে আসা তরুণ গবেষকরা নিজেদের মধ্যেও আলোচনা করার সুযোগ পেয়েছেন৷ ফলে একই বিষয় নিয়ে গবেষণা করছেন, এমন সব তরুণ বিজ্ঞানীরা একে অপরের সঙ্গে সখ্যতা গড়ে তুলতে পেরেছেন৷ ‘‘এমন অনেক তরুণ বিজ্ঞানীর সঙ্গে আমার দেখা হয়েছে, কথা হয়েছে যাঁদের সঙ্গে ভবিষ্যতেও আলোচনা করা যাবে,'' বলেন নুরুজ্জামান৷ তিনি ছাড়াও বাংলাদেশ থেকে এসেছিলেন বুয়েটের সহকারী অধ্যাপক ড. আবু বিন ইমরান ও ডেফোডিল বিশ্ববিদ্যালয়ের প্রভাষক তসলিম উর রশিদ৷ এর মধ্যে ইমরান জাপানে পিএইচডি করার সময় এক বিশেষ ধরনের জেল উদ্ভাবন করেন, যেটা রোগ নির্ণয় ও হাড়ের তরুণাস্থি চিকিৎসায় সহায়তা করতে পারবে৷ আর ঢাকা বিশ্ববিদ্যালয় থেকে ফলিত রসায়ন বিষয়ে পড়াশোনা করা তসলিম রশিদের গবেষণার বিষয় চিংড়ির খোসা৷ তিনি খোসায় থাকা এক ধরনের রাসায়নিক পদার্থ থেকে এমন একটি বিষয় উদ্ভাবনের চেষ্টা করছেন, যেটা চর্বি জাতীয় খাবার খেলেও তার ক্ষতির পরিমাণটা কমাতে সহায়তা করবে৷",
  "manualKeyPhrases" : [ "বিজ্ঞানী", "বাংলাদেশ", "বিজয়ী", "সম্মেলন", "লিন্ডাউ", "নোবেল", "গবেষক" ],
  "automaticKeyPhrases" : [ "" ]
}