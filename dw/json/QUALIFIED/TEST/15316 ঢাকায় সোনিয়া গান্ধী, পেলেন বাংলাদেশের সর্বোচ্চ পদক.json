{
  "docID" : 15316,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকায়-সোনিয়া-গান্ধী-পেলেন-বাংলাদেশের-সর্বোচ্চ-পদক/a-15264389",
  "title" : "ঢাকায় সোনিয়া গান্ধী, পেলেন বাংলাদেশের সর্বোচ্চ পদক",
  "date" : "25.07.2011",
  "writter" : "",
  "categories" : [ "বিশ্ব" ],
  "article" : "ঢাকায় অটিজম বিষয়ক আন্তর্জাতিক সম্মেলনে প্রধানমন্ত্রী শেখ হাসিনা অটিস্টিক শিশুদের অধিকার রক্ষায় জাতীয় নীতিমালা প্রণয়নের কথা বলেছেন৷ এই সম্মেলনে যোগ দিতে আসা ভারতের কংগ্রেস নেত্রী সোনিয়া গান্ধী অটিজম সম্পর্কে মানুষকে সচেতন করতে এবং জনমত গড়তে উন্নয়নশীল দেশগুলোকে আরো কার্যকর ভূমিকা রাখার আহ্বান জানান৷ আর বিকেল বঙ্গভবনে রাষ্ট্রপতি জিল্লুর রহমান ইন্দিরা গান্ধীর জন্য বাংলাদেশের সর্বোচ্চ পদক ‘বাংলাদেশের স্বাধীনতার সম্মাননা' তুলে দেন সোনিয়া গান্ধীর হাতে৷ ঢাকার একটি হোটেল অটিস্টিক শিশুদের গান আর নাচের মধ্য দিয়ে সকালে শুরু হয় অটিজম বিষয়ক দুই দিনের আন্তর্জাতিক সম্মেলন৷ অটিজম সম্পর্কে সাধারণ মানুষের মধ্য সচেতনতা বাড়ান, মা-বাবাদের প্রশিক্ষণ দেয়া এবং অটিস্টিক শিশুদের জন্য করনীয় নির্ধানের জন্যই এই সম্মেলন৷ বাংলাদেশের প্রধানমন্ত্রী শেখ হাসিনা সম্মেলনে যোগ দিয়ে বলেন, অটিস্টিক শিশুদের অধিকার রক্ষায় সব কিছু করবে তার সরকার৷ তারা যেন সমাজে কোনভাবেই আবহেলিত না হয়, তাদের শিক্ষা যাতে বাধাগ্রস্ত না হয় সেজন্য নীতিমালা প্রণয়ন করা হবে৷ ভারতে অটিজম আন্দোলনের অন্যতম পৃষ্ঠপোষক কংগ্রেস নেত্রী সোনিয়া গান্ধী সম্মেলনের উদ্বোধনী অনুষ্ঠানে প্রধান অতিথি হিসেবে যোগ দেন৷ বাংলাদেশের প্রধানমন্ত্রী শেখ হাসিনার আমন্ত্রণে তিনি এই সম্মেলনে যোগ দিয়ে বলেন, বিশ্বে অটিজমের সমস্যা দিন দিন বাড়ছে৷ তাই অটিস্টিক শিশুদের অধিকার, তাদের শিক্ষা এবং পরিচর্যার ব্যাপারে সবাইকে সচেতন হতে হবে৷ তিনি বলেন, দক্ষিন এশিয়ার দেশগুলোতে অটিজম মোকাবেলা একটি চ্যালেঞ্জ হয়ে দাঁড়িয়েছে৷ এই সম্মেলনের প্রধান উদ্যোক্তা বাংলাদেশের প্রধানমন্ত্রীর কন্যা সায়মা ওয়াজেদ পুতুল৷ সম্মেলনে বিশ্ব স্বাস্থ্য সংস্থার প্রতিনিধি এবং অটিজম বিশেষজ্ঞ ছাড়াও পাকিস্তানের পর্লামেন্টের স্পিকার ফাহমিদা মীর্জা, শ্রীলংকার ফার্ষ্ট লেডি শিয়োস্থি রাজাপাকসে, ইন্দোনেশিয়ার ফার্ষ্ট লেডি ইনিবোংবাং ও মালদ্বীপের ভাইস প্রেসিডেন্টের স্ত্রী ইহাব হোসেন যোগ দেন৷ অটিজম সম্মেলনে যোগ দেয়ার আগে কংগ্রেস নেত্রী সোনিয়া গান্ধী সকালে সাভার জাতীয় স্মৃতিসৌধে মুক্তিযুদ্ধের বীর শহীদদের সম্মান জানান৷ সম্মেলনে যোগ দেয়ার পর দুপুরে তিনি প্রধানমন্ত্রী শেখ হাসিনার সঙ্গে বৈঠক করেন৷ বিকেলে বঙ্গবন্ধু স্মৃতি জাদুঘর পরিদর্শন করেন৷ এর পর ইন্দিরা গান্ধীর পুত্রবধূ সোনিয়া গান্ধী বঙ্গভবনে রাষ্ট্রপতি জিল্লুর রহমানের কাছ থেকে প্রয়াত ইন্দিরা গান্ধীর জন্য বাংলাদেশের সর্বোচচ পদক ‘বাংলাদেশের স্বাধীনতার সম্মাননা' গ্রহণ করেন৷ বাংলাদেশের মুক্তিযুদ্ধে সেসময়ের ভারতের প্রধামন্ত্রী ইন্দিরা গান্ধীর অসামান্য অবদানের জন্য এই পদক দেয়া হল৷ ২শ' ভরি সোনার এই পদকের সঙ্গে দেয়া হয় তিন পাতার একটি মানপত্র৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল ফারূক",
  "manualKeyPhrases" : [ "হাসিনা", "অটিস্টিক", "গান্ধী", "পদক", "সর্বোচ্চ" ],
  "automaticKeyPhrases" : [ "" ]
}