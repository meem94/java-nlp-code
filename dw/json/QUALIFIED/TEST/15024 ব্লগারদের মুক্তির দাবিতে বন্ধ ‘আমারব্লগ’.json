{
  "docID" : 15024,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্লগারদের-মুক্তির-দাবিতে-বন্ধ-আমারব্লগ/a-16713941",
  "title" : "ব্লগারদের মুক্তির দাবিতে বন্ধ ‘আমারব্লগ’",
  "date" : "02.04.2013",
  "writter" : "জাহিদুল হক",
  "categories" : [ "ব্লগওয়াচ" ],
  "article" : "তিন ব্লগার আটকের ঘটনায় প্রতিবাদে মুখর ব্লগার সহ ফেসবুক, টুইটার ব্যবহারকারীরা৷ প্রতিবাদ এসেছে জনপ্রিয় বাংলা ব্লগসাইট ‘আমারব্লগ ডট কম’ আর ‘সামহয়্যার ইন...’ ব্লগের পক্ষ থেকেও৷ আমারব্লগ কর্তৃপক্ষ তাদের হোমপেজ পুরোটাই কালো করে দিয়েছে৷ সেখানে লেখা, ‘‘ব্লগারদের নিয়ে নোংরা রাজনৈতিক খেলা শুরু হয়েছে৷ অন্যায়ভাবে গ্রেফতার করা হচ্ছে৷ বাংলাদেশে কোন কারণ উল্লেখ না করে বন্ধ করে দেয়া হয়েছে ‘আমারব্লগ ডট কম'৷ সরকারের ভেতর ঘাপটি মেরে থাকা মৌলবাদী জঙ্গিদের এই হীন তৎপরতায় আমরা বাকরুদ্ধ! নিন্দা জানানোর ভাষা আমাদের জানা নেই৷ ব্লগারদের নিঃশর্ত মুক্তি না দেয়া পর্যন্ত আমারব্লগ বন্ধ থাকবে৷ দরকার নাই ব্লগিংয়ের আর, দরকার নাই আমারব্লগ এর...বিদায়৷'' সামহয়্যার ইন ব্লগ কর্তৃপক্ষ তাদের নোটিসবোর্ডে ব্লগার আটকের ঘটনা উল্লেখ করে লিখেছে ‘‘...এই আটক বিষয়ক কোন আইনগত চিঠিপত্রও পাননি ব্লগার কিংবা ব্লগ প্ল্যাটফর্ম৷ আমরা অবিলম্বে তিনজন ব্লগারের নিঃশর্ত মুক্তি দাবি করছি৷ এই মুহূর্তে বাকস্বাধীনতায় বাংলা ব্লগারদের অবস্থান/নিরাপত্তা নিয়ে আমরা এবং পুরো বাংলা ব্লগোস্ফিয়ার উদ্বিগ্ন ও উৎকণ্ঠিত৷'' সচলায়তন ব্লগে ‘হিমু' লিখেছেন, গত কয়েকমাস ধরে ফেসবুকের যেসব পেজের মাধ্যমে জামাত-শিবির নাশকতার পরিকল্পনা প্রকাশ করে আসছে তাদের কিছুই করতে পারেনি গোয়েন্দা পুলিশ আর টেলিযোগাযোগ নিয়ন্ত্রণ কমিশন৷ অথচ তিনজন ব্লগারকে ধরা হয়েছে যারা নাশকতার কোনো ডাকও দেননি৷ তিনি গ্রেপ্তারকৃতদের মুক্তি না দিতে সরকারের প্রতি অনুরোধ জানিয়েছেন৷ কারণ, ‘‘...তাদের আপনারা আটকে রাখুন৷ কারণ আপনারা তাদের নাম-ধাম-ছবি সব প্রকাশ করে দিয়েছেন৷ মুক্ত বাংলাদেশে এখন তাদের পিছু নেবে আততায়ীরা, যারা আপনাদের কল্যাণেই এদের চিনে নিয়েছে এবং যাদের দমন করার ব্যাপারে আপনাদের কোনো সদিচ্ছা আমরা দেখতে পাচ্ছি না৷'' ফেসবুকে ইরেশ যাকের লিখেছেন, ‘‘কি লিখলে নাস্তিক আর কি লিখলে আস্তিক সেটাই বুঝতে পারছি না৷ কষ্ট করে নিজে কিছু না লিখে কয়েকজন শিবিরকে গিয়ে বলি ‘ভাই নাস্তিক ব্লগতো ভাল তৈরি করতে পারেন, আমারটা একটু করে দেন না'৷ তারপর ডিবি ভাইদের বলি ‘বস ধরে নিয়ে যান! আমি নাস্তিক!' পুরা জিনিসটাই ‘আউটসোর্সিং' করি৷ নতুন বিশ্বে তো এটাই নিয়ম!''",
  "manualKeyPhrases" : [ "ব্লগার", "ইন", "দাবি", "আমারব্লগ", "মুক্তি", "বন্ধ", "সচলায়তন", "সামহয়্যার" ],
  "automaticKeyPhrases" : [ "" ]
}