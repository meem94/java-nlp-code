{
  "docID" : 11109,
  "source" : "http://www.dw.com/",
  "lang" : "BN",
  "url" : "http://www.dw.com/bn/দেশি-ইফতারের-স্বাদ-বনের-বাংলা-মসজিদএ/a-16161223",
  "title" : "দেশি ইফতারের স্বাদ বনের ‘বাংলা মসজিদ’এ",
  "date" : "12.08.2012",
  "writter" : "",
  "categories" : [ "সমাজ সংস্কৃতি" ],
  "article" : "এখন চলছে পবিত্র রমজান মাস৷ জার্মানিতে অন্যান্য দেশের মুসলমানদের মতো প্রবাসী বাঙালিরাও এই মাসে রোজা রাখছেন৷ একসঙ্গে সেহরি আর ইফতার করে দেশের অভাব পোষানোর চেষ্টা করছেন৷ পেঁয়াজু, বেগুনি, ছোলা, সঙ্গে চিড়ার শরবত৷ বাঙালির ইফতারের এই স্বাদ বিদেশে কোথায় মিলবে? এই সুদূরে, প্রবাস জীবনে তবুও সেই স্বাদের খোঁজ করে বাঙালি৷ তাই যেখানে এই ইফতারের সুযোগ মেলে সেখানেই তারা ছুটে যায়৷ বাঙালি ইফতারের পাশাপাশি নিজ দেশের প্রবাসীদের সঙ্গে দেখা সাক্ষাতটাও হয়ে যায় একসঙ্গে৷ বন শহরে কয়েকশ বাংলাদেশির বসবাস, যার উল্লেখযোগ্য একটা অংশ শিক্ষার্থী৷ পরিবারের কাছ থেকে দূরে থাকলেও প্রবাসীরা একাট্টা হয়েই রমজান পালন করছে৷ বন শহরের অদূরে ডুইসডর্ফের একটি মসজিদ, নতুনই বলতে হবে৷ তবে এই অঞ্চলের একমাত্র বাঙালি মসজিদ, প্রবাসী বাঙালি ছাত্ররা তাই এর নাম দিয়েছে ‘বাংলা মসজিদ'৷ সেখানেই প্রতিদিন বেশ কিছু বাঙালির আগমন ঘটে৷ সেখানে রয়েছে ইফতারের ব্যবস্থা৷ মাগরিবের আজানের সঙ্গে সঙ্গে সকলে দুধ আর খেজুর খেয়ে রোজা ভাঙেন৷ তারপর একসঙ্গে জামাতে নামাজ আদায় করেন৷ তারপর একসঙ্গে ইফতার করতে বসেন সকলে৷ ইফতারে রয়েছে নানা পদ, জানালেন মসজিদের কর্মকর্তা নুরুল ইসলাম৷ ইফতার খাওয়ার সঙ্গে সঙ্গে চলে কথাবার্তা, হাসি ঠাট্টা৷ খাবারের সঙ্গে সঙ্গে যেন নিজ দেশের সেই পুরনো আড্ডার স্বাদ পেতে চায় তারা৷ তাদের সঙ্গে সঙ্গে বাঙালি ইফতারের স্বাদ উপভোগ করেন অন্যান্য দেশের নাগরিকরাও৷ অডিও শুনুন 03:59 অনুষ্ঠানটি শুনতে ক্লিক করুন এখানে কেবল বন শহর নয়, আশেপাশের অনেক শহর থেকেও এখানে আসেন অনেক বাঙালি৷ রমজান উপলক্ষ্যে স্বদেশিদের সঙ্গে এই সাক্ষাতের সুযোগ তারা সহজে মিস করতে চান না৷ মসজিদের কর্মকর্তা নুরুল ইসলাম জানালেন, অনেক বাঙালিই আসেন তাদের এই মসজিদে৷ তবে তাদের মধ্যে ছাত্রদের সংখ্যাই বেশি৷ আর তারা আসলে তিনি বেশি খুশি হন, তাদের জন্য আলাদা করে বিশেষ ইফতারের ব্যবস্থা করে থাকেন৷ দেশ থেকে হাজার মাইল দূরেও থাকলেও প্রবাসী বাংলাদেশিরা তাদের অভ্যাস বদলাতে পারেন না৷ আর রমজান মাস যেন তার জন্য আরও বড় সুযোগ এনে দিয়েছে৷ প্রতিবেদন: রিয়াজুল ইসলাম সম্পাদনা: দেবারতি গুহ",
  "manualKeyPhrases" : [ "স্বাদ", "বাংলা", "বন", "ইফতার", "মসজিদ" ],
  "automaticKeyPhrases" : [ "" ]
}