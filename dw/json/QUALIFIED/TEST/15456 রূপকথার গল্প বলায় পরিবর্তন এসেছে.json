{
  "docID" : 15456,
  "source" : "http://www.dw.com/",
  "lang" : "BN",
  "url" : "http://www.dw.com/bn/রূপকথার-গল্প-বলায়-পরিবর্তন-এসেছে/a-16247798",
  "title" : "রূপকথার গল্প বলায় পরিবর্তন এসেছে",
  "date" : "18.09.2012",
  "writter" : "",
  "categories" : [ "সমাজ সংস্কৃতি" ],
  "article" : "ছোটবেলায় রূপকথার গল্প শোনেননি কিংবা পড়েননি এমন মানুষ পাওয়া নিশ্চয় কষ্টেরই হবে৷ প্রযুক্তির উন্নয়নের সঙ্গে সঙ্গে রূপকথার গল্প বলায়ও এসেছে পরিবর্তন৷ একটা সময় ছিল যখন দাদি-নানিরা রূপকথার গল্প শোনাতেন৷ তখন খুব বেশি গল্প না থাকায় দেখা যেত যে, কয়েকটা গল্পই ঘুরে ফিরে শোনা যাচ্ছে৷ ফলে সেগুলো মনে গেঁথে যেত৷ কিন্তু এখন দিন বদলেছে৷ ফলে বেড়েছে রূপকথার সংখ্যা৷ তাই এখনকার গল্পগুলো এক বারের বেশি শোনা হচ্ছে না৷ ফলে সেগুলো বেশিদিন মনেও থাকছে না৷ এমন মন্তব্য ভল্ফগাং মিডারের৷ তিনি যুক্তরাষ্ট্রের ভেরমন্ট বিশ্ববিদ্যালয়ের একজন অধ্যাপক৷ তাঁর অধ্যাপনার বিষয় জার্মান ভাষা ও ফোকলোর বা লোককথা৷ জার্মানিতে জন্ম নেয়া ও বেড়ে ওঠা এই অধ্যাপক গত প্রায় ৪০ বছর ধরে সমাজ জীবনে রূপকথার গল্পের গুরুত্ব ও তাৎপর্য নিয়ে গবেষণা করছেন৷ তারই পুরস্কার হিসেবে তিনি এবার ‘২০১২ ইউরোপিয়ান ফেয়ারিটেল প্রাইজ' পেয়েছেন৷ অধ্যাপক মিডার মনে করেন, মানুষকে উৎসাহ যোগানোর মতো ক্ষমতা এখনো রয়েছে রূপকথার৷ জার্মান রূপকথা নিয়েও তাঁর অনেক গর্ব৷ তিনি বলেন, বিশ্বের হয়তো হাতে গোনা অল্প কয়েকটা দেশে জার্মানির বিখ্যাত ‘ব্রাদার্স গ্রিম' বা গ্রিম ভাইয়েদের রূপকথাগুলোর প্রচলন নাও থাকতে পারে৷ কিন্তু বেশিরভাগ দেশেই জার্মানির রূপকথাগুলোর বেশ জনপ্রিয়তা রয়েছে৷ উল্লেখ্য, ইয়াকব গ্রিম আর ভিল্মহেম গ্রিম - এই দুই ভাই একসঙ্গে ব্রাদার্স গ্রিম নামে পরিচিত৷ তাঁদের বিখ্যাত রূপকথাগুলোর মধ্যে রয়েছে ‘দ্য ফ্রগ প্রিন্স', ‘হেনজেল অ্যান্ড গ্রেটেল', ‘রাপুনজেল', ‘স্নো হোয়াইট' ইত্যাদি৷ ১৮১২ সালে এই দুই ভাইয়ের প্রথম লোককথার সংকলন ‘চিলড্রেন'স অ্যান্ড হাউজহোল্ড টেলস' প্রকাশিত হয়৷ তবে অধ্যাপক মিডারের প্রিয় রূপকথা হলো ব্রাদার্স গ্রিমের ‘দ্য স্টার টালার্স'৷ সেখানে ‘আশা' ও ‘ন্যায়বিচার' এর কথা বলা হয়েছে৷ যদিও বেশিরভাগ রূপকথায় ‘ভাল' ও ‘মন্দ' এর কথা বলা হয়৷ যেমন হালের বিখ্যাত ‘হ্যারি পটার' সিরিজের ছবিগুলোতেও এই দুটি বিষয় প্রাধান্য পেয়েছে৷ তিনি বলেন, ‘‘রূপকথায় অনেক পুরনো থেকে শুরু করে বর্তমান সময়ের দৈনন্দিন সমস্যাগুলোর কথা কাব্যিক ও প্রতীকি উপায়ে প্রকাশ করা হয়৷'' অধ্যাপক মিডারের ইচ্ছে ছিল তিনি গণিতবিদ হবেন৷ কিন্তু জার্মানির লোক সাহিত্যের ওপর একটি সেমিনারে অংশ নিয়ে তিনি জার্মানি ও যুক্তরাষ্ট্রের সংস্কৃতির উপর কাজ করার আগ্রহ পান৷ সেই থেকে তিনি যুক্তরাষ্ট্রের বিশ্ববিদ্যালয়ের শিক্ষার্থীদের জার্মান সংস্কৃতির সঙ্গে পরিচয় করিয়ে দেয়ার কাজ করছেন৷ অধ্যাপক মিডার বলেন, ডিজিটাল যুগের কারণে আগে একটা রূপকথার গল্প ছড়িয়ে পড়তে যেখানে কয়েক যুগ লেগে যেত, সেখানে এখন সেটা মুহূর্তের মধ্যেই ছড়িয়ে পড়ছে৷ এছাড়া পরিবর্তন এসেছে গল্প বলার মাধ্যমেও৷ আগে মুখে মুখে সেগুলো ছড়িয়ে পড়লেও এখন ফিল্ম, টেলিভিশন আর ইন্টারনেটের মাধ্যমে রূপকথা প্রচারিত হচ্ছে৷ তাই অধ্যাপক মিডার বলেন, ‘‘এখন যদি রাস্তায় কোনো পথিককে দাঁড় করিয়ে একটি রূপকথার গল্প শোনাতে বলা হয় তাহলে হয়তো তিনি বলতে পারবেন না৷ কেননা যুগ এমন হয়েছে যে, কেউ গল্পটা জানলেও সে তা বলার ক্ষমতা রাখে না৷'' ‘ইউরোপিয়ান ফেয়ারিটেল প্রাইজ' পাওয়া অধ্যাপক মিডার এ পর্যন্ত ২০০ বই রচনা করেছেন৷ আর রূপকথা, প্রবাদ ইত্যাদির উপর লিখেছেন প্রায় ৫০০ প্রবন্ধ৷ এছাড়া পেয়েছেন বেশ কয়েকটি আন্তর্জাতিক পুরস্কার৷ তবে বিনয়ী এই অধ্যাপক মনে করেন, তাঁর মতো আরও অনেকে আছেন যারা রূপকথা নিয়ে ভাল ভাল গবেষণা করেছেন৷ এবং তাঁরাও এই পুরস্কার পাওয়ার যোগ্যতা রাখেন৷ প্রতিবেদন: শারলটে হাউসভেডেল /জেডএইচ সম্পাদনা: সঞ্জীব বর্মন",
  "manualKeyPhrases" : [ "ব্রাদার্স", "গ্রিম", "গল্প", "পরিবর্তন", "রূপকথা", "বলা", "জার্মানি" ],
  "automaticKeyPhrases" : [ "" ]
}