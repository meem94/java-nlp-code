{
  "docID" : 15194,
  "source" : "http://www.dw.com/",
  "lang" : "BN",
  "url" : "http://www.dw.com/bn/যুদ্ধাপরাধে-সহায়তার-দায়ে-অভিযুক্ত-হলেন-লাইবেরিয়ার-সাবেক-প্রেসিডেন্ট/a-15912118",
  "title" : "যুদ্ধাপরাধে সহায়তার দায়ে অভিযুক্ত হলেন লাইবেরিয়ার সাবেক প্রেসিডেন্ট",
  "date" : "27.04.2012",
  "writter" : "",
  "categories" : [ "বিশ্ব" ],
  "article" : "যুদ্ধাপরাধে সহযোগিতা করার দায়ে অভিযুক্ত হলেন লাইবেরিয়ার সাবেক প্রেসিডেন্ট চার্লস টেলর৷ জাতিসংঘের সমর্থনপুষ্ট ‘স্পেশাল কোর্ট ফর সিয়েরা লিওন' বৃহস্পতিবার টেলরের বিরুদ্ধে এই অভিযোগ আনে৷ ১৯৯৭ থেকে ২০০৩ – এই ছয় বছর লাইবেরিয়ার প্রেসিডেন্ট ছিলেন টেলর৷ অনেক বছর পর তিনিই হলেন প্রথম কোনো সরকার প্রধান, যিনি একটি আন্তর্জাতিক আদালতের রায়ে অভিযুক্ত হলেন৷ এর আগে জার্মানির কুখ্যাত নাৎসি বাহিনীর প্রধান আডল্ফ হিটলারের উত্তরসূরি অ্যাডমিরাল কার্ল ড্যোনিৎস'কে অভিযুক্ত করেছিল বিখ্যাত নুরেমবার্গ ট্রাইব্যুনাল৷ লাইবেরিয়ার প্রতিবেশী দেশ সিয়েরা লিওন'এর গৃহযুদ্ধে লিপ্ত বিদ্রোহীদের সহায়তা করার অভিযোগ আনা হয়েছে টেলরের বিরুদ্ধে৷ ১৯৯১ সালে শুরু হওয়া ঐ গৃহযুদ্ধে বিদ্রোহী ‘রেভোলিউশনারি ইউনাইটেড ফ্রন্ট' বা আরইউএফ সদস্যদের অস্ত্র দিয়ে সহায়তা করেন টেলর৷ সিয়েরা লিওন'এর তৎকালীন সরকারকে উৎখাতের চেষ্টা করেছিল আরইউএফ৷ ভিডিও দেখুন 02:00 DW-TV: যুদ্ধাপরাধের বিচার সম্পর্কে রিপোর্ট ‘স্পেশাল কোর্ট ফর সিয়েরা লিওন'এর বিচারক রিচার্ড লুসিক বলেন, আরইউএফ সদস্যদের পক্ষে টেলর হীরা বিক্রি করতেন এবং অস্ত্র কিনতেন৷ উল্লেখ্য, ১৯৯১ সালে বিদ্রোহ শুরু করার পর প্রথম বছরেই আরইউএফ বিদ্রোহীরা সিয়েরা লিওন'এর পূর্ব ও দক্ষিণের বিশাল অংশের নিয়ন্ত্রণ নিয়ে নেয়৷ ঐ এলাকা দুটি হীরার ভাণ্ডার বলে পরিচিত ছিল৷ সিয়েরা লিওনের গৃহযুদ্ধ শেষ হয় ২০০২ সালে৷ অর্থাৎ এটা প্রায় ১১ বছর স্থায়ী ছিল৷ এ সময়ে প্রায় এক লক্ষ ২০ হাজার মানুষের মৃত্যু হয়েছে বলে ধারণা করা হয়৷ এছাড়া আহত হয় বহু লোক৷ ধর্ষিত হয় অনেক নারী৷ আরইউএফ এর নির্যাতনের একটা ধরণ ছিল কুড়াল দিয়ে কুপিয়ে হাত কেটে নেয়া৷ আদালত বলছে, টেলর জানতেন আরইউএফ সদস্যরা মানবতার বিরুদ্ধে কাজ করছেন৷ সেটা জেনেই তিনি তাদের সহায়তা করেন৷ সিয়েরা লিওন'এ গৃহযুদ্ধ বন্ধের এক বছর পর ২০০৩ সালে টেলর নিজ দেশ লাইবেরিয়ার প্রেসিডেন্ট হিসেবে পদত্যাগ করতে বাধ্য হন৷ এরপর তিনি নাইজেরিয়ায় পালিয়ে যান৷ কিন্তু ২০০৬ সালে ধরা পড়েন৷ এরপর ২০০৭ সালে তাঁর বিরুদ্ধে বিচার কাজ শুরু হয়৷ এবার টেলর সম্পর্কে কিছু তথ্য৷ মার্কিন যুক্তরাষ্ট্রে লেখাপড়া শেষে দেশে ফিরে সরকারি কাজে যোগ দিয়েছিলেন টেলর৷ কিন্তু অর্থ আত্মসাতের অভিযোগে তাঁর চাকরি চলে যায়৷ এরপর লিবিয়ায় গিয়ে তিনি গেরিলা প্রশিক্ষণ নেন৷ দেশে ফিরে সরকারের বিরুদ্ধে লড়াই শুরু করেন৷ এর এক পর্যায়ে ১৯৯৫ সালে সরকারের পতন হলে ১৯৯৭ সালে নির্বাচন অনুষ্ঠিত হয়৷ তাতে লোকজনকে ভয় দেখিয়ে তিনি নিজে প্রেসিডেন্ট হয়েছিলেন৷ কিন্তু দুই বছর পরই টেলরের বিরুদ্ধে বিক্ষোভ শুরু হয়৷ এবং ২০০৩ সালে তিনি পদত্যাগ করতে বাধ্য হন৷ টেলরের শাস্তি নির্ধারণে আগামী মাসের ১৬ তারিখে শুনানি অনুষ্ঠিত হবে৷ এরপর ৩০ তারিখে শাস্তির রায় ঘোষণা করা হবে৷ টেলরকে সাজা ভোগ করতে হবে লন্ডনে৷ এদিকে টেলরের বিরুদ্ধে আদালতের এই রায়কে স্বাগত জানিয়েছে অ্যামনেস্টি ইন্টারন্যাশনাল৷ এক বিবৃতিতে সংস্থাটি বলছে, এর ফলে প্রমাণিত হলো কেউ আইনের ঊর্ধ্বে নয়৷ বিশ্বের যেসব শীর্ষ নেতা এখনো মানবতাবিরোধী কাজ করে চলেছেন, এই রায় তাদের জন্য একটা গুরুত্বপূর্ণ বার্তা৷ তবে অ্যামনেস্টি বলছে, টেলরের মতো আরও বহু অপরাধী রয়েছে৷ তাদেরকেও বিচারের আওতায় আনতে হবে৷ নিউ ইয়র্ক ভিত্তিক হিউম্যান রাইটস ওয়াচ'ও এই রায়কে স্বাগত জানিয়েছে৷ প্রতিবেদন: জাহিদুল হক (এএফপি, রয়টার্স) সম্পাদনা: সঞ্জীব বর্মন",
  "manualKeyPhrases" : [ "সাবেক", "টেলর", "প্রেসিডেন্ট", "চার্লস", "আদালত" ],
  "automaticKeyPhrases" : [ "" ]
}