{
  "docID" : 15388,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজউক-এলাকায়-অর্ধেকের-বেশি-স্থাপনা-অনুমোদনহীন/a-16771845",
  "title" : "রাজউক এলাকায় অর্ধেকের বেশি স্থাপনা অনুমোদনহীন",
  "date" : "25.04.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "রাজউক এলাকার অর্ধেকের বেশি ভবনসহ স্থাপনা অনুমোদনহীন, বলেছেন খোদ রাজউক চেয়ারম্যান৷ তাঁর দাবি, লোকবলের অভাবে তাদের পক্ষে মনিটরিং করা সম্ভব হয় না৷ তবে বিশ্লেষকরা বলছেন দুর্নীতি, স্বজন প্রীতি আর রাজনৈতিক কারণেই এরকম হচ্ছে৷ রাজউক চেয়ারম্যান প্রকৌশলী মো. নূরুল হুদা ডয়চে ভেলেকে জানান, ঢাকা এবং তার আশেপাশের এলাকায় ৫৫০ বর্গ কিলোমিটার রাউজকের আওতাভুক্ত৷ ঢাকা শহরের বাইরে সাভার, গাজীপুর এবং নারায়নগঞ্জে ভবন নির্মাণ করতে হলে রাজউকের অনুমোদন লাগে৷ আর এই এলাকায় এখন ভবনসহ সাড়ে ১২ লাখ পাকা অবকাঠামো আছে৷ কিন্তু এর অর্ধেকেরই কোনো অনুমমোদন নেই৷ রাজউক চেয়ারম্যান বলেন, লোকবলের অভাবে তারা ঠিকমতো মনিটরিং করতে পারেন না৷ তিনি বলেন, সাভার রাজউকের আওতায় হলেও ধসে পড়া রানা প্লাজা তাদের অনুমোদ নিয়ে নির্মাণ করা হয়নি৷ রাজনৈতিক প্রভাবের কারণে ৬ তলার অনুমোদন নিয়ে ১০ তলা বানানো হয়৷ ভবনে ফাটল দেখা দেয়ার পরও প্রভাশালী মালিক পৌরসভার সতর্ক নোটিশকে আমলে নেননি৷ এ কারণে ভবনের মালিক সোহেল রানার বিরুদ্ধে মামলা করেছে রাজউক৷ মানা হয়না ইমারত নির্মাণ বিধিমালা দুর্যোগ ব্যবস্থাপনা বিশেষজ্ঞ অধ্যাপক একেএম মাকসুদ কামাল ডয়চে ভেলেকে জানান, শুধু ঢাকা শহরেই ৩ লাখ ৬০ হাজার ভবন আছে৷ এর মধ্যে ৭২ হাজার ভবন খুবই ঝুঁকিপূর্ণ৷ এগুলো যে কোনো ধরণের চাপে বা আঘাতে পুরোপুরি ধসে পড়বে৷ এছাড়া, আরো ১ লাখ ৩৫ হাজার ভবন আংশিক ঝুঁকিপূর্ণ৷ তিনি বলেন, এই ভবনগুলো ইমারত নির্মাণ বিধিমামালা মেনে তৈরি করা হয়নি৷ আর ঢাকার বাইরে নীতিমালার তেমন কোনো বালাই নেই৷ কারণ সেখানে পৌরসভা বা ইউনিয়ন পরিষদ অনুমতি দেয়৷ তাদের দক্ষ কোনো প্রকৌশলী নেই৷ তিনি সাভাররের রানা প্লাজা ধসের পর তা পরিদর্শন করে জানান যে, ঐ ভবন নির্মাণে খুবই নিম্নমানের নির্মাণ সামগ্রী ব্যবহার করা হয়েছে৷ অথচ এটা দেখার দায়িত্ব ছিল কর্তৃপক্ষের৷ স্থপতি ইকবাল হাবিব বলেন, ইমারত নির্মাণ বিধিমালা মেনেই ভবন নির্মাণ করতে হবে৷ প্ল্যান পাশের পর সেই বিধিমালা মেনে ভবন নির্মাণ করা হচ্ছে কিনা – তা দেখার দায়িত্ব রাজউকসহ সংশ্লিষ্ট কর্তৃপক্ষের৷ আর ভবনটি নির্মাণের পর ছাড়পত্র ছাড়া তা ব্যবহার করা যাবে না৷ এসব কাগজে থাকলেও বাস্তবে মানা হচ্ছে না৷ এর পিছনে রজউকের কিছু অসত্‍ কর্মচারী এবং রাজনৈতিক প্রভাবকে দায়ী করেন তিনি৷ তিনি বলেন, সাভারে শুধু রানা প্লাজা নয় সেখানে আরো প্রায় ১০০ ভবন আছে যা কোনো নীতিমালা মেনে তেরি করা হয়নি৷ এর জবাবে রাজউক চেয়ারম্যান বলেন, কিছু অসত্‍ কর্মচারী রাজউকে আছে এটা অস্বীকার করার কোনো উপায় নেই৷ কিন্তু লোকবলের অভাবই প্রধান বাধা৷ তিনি জানান, শীঘ্রই তারা নতুন লোকবল নিয়োগ দিয়ে মনিটরিং জোরদার করবেন৷ ব্যবস্থা নেবেন অনুমোদনহীন ভবনগুলোকে সুনির্দিষ্টভাবে চিহ্নিত করার৷",
  "manualKeyPhrases" : [ "ঢাকা", "নূরুল হুদা", "স্থাপনা", "অনুমোদনহীন", "রাজউক", "সাভার" ],
  "automaticKeyPhrases" : [ "" ]
}