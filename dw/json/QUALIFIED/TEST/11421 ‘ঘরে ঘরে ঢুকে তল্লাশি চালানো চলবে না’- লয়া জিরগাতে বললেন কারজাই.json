{
  "docID" : 11421,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঘরে-ঘরে-ঢুকে-তল্লাশি-চালানো-চলবে-না-লয়া-জিরগাতে-বললেন-কারজাই/a-15535903",
  "title" : "‘ঘরে ঘরে ঢুকে তল্লাশি চালানো চলবে না’- লয়া জিরগাতে বললেন কারজাই",
  "date" : "16.11.2011",
  "writter" : "",
  "categories" : [ "বিশ্ব" ],
  "article" : "আফগানিস্তানে মার্কিন যুক্তরাষ্ট্রের উপস্থিতির বিষয়ে কিছু দরকারি কথা বললেন হামিদ কারজাই৷ কাবুলে শুরু হওয়া চারদিনের আফগান উপজাতীয় সম্মেলনে লয়া জিরগার উদ্বোধনী ভাষণে৷ এদিকে, মিরানশাহ্ তে ড্রোন হামলায় মারা পড়েছে ১৮ জঙ্গি৷ লয়া জিরগায় কারজাই-এর চাঁচাছোলা ভাষণ আফগানিস্তানের প্রবীণ ও সম্মানিত উপজাতীয় নেতাদের বাৎসরিক সম্মেলন লয়া জিরগাতে প্রেসিডেন্ট হামিদ কারজাই তাঁর উদ্বোধনী ভাষণে সেদেশে বিদেশি সেনাদের উপস্থিতির এবং তাদের ভূমিকার বিষয়ে খোলাখুলি ব্যাখ্যা দিলেন বুধবার৷ প্রায় ২২০০ প্রতিনিধির সামনে কারজাই তাঁর ভাষণে গুরুত্ব দিয়ে জানান, কেমন হওয়া উচিত বিদেশি সেনাদের ভূমিকা৷ বিশেষ করে রাতের দিকে আফগানিস্তানের সাধারণ গৃহস্থদের বাড়িতে ঢুকে খানাতল্লাসির তীব্র সমালোচনা শোনা গেছে প্রেসিডেন্টের ভাষণে৷ যার সমর্থনে অনেকদিন ধরেই মার্কিন বাহিনী বলে চলেছে, জঙ্গিদের চিহ্নিত করে গ্রেপ্তার করতে এই উপায়টি অত্যন্ত কার্যকর৷ পাশপাশি আফগানিস্তানে বিদেশি সেনা মোতায়েন রাখার কারণ ব্যাখ্য করতে গিয়ে কারজাই বলেন, যুদ্ধ পরবর্তী গত দশ বছরে আফগানিস্তান যথেষ্ট উন্নতি করলেও, নিরাপত্তার ক্ষেত্রে এখনও স্বংসম্পূর্ণ হয়ে ওঠেনি৷ দেশের পুনর্গঠনে বিদেশি শক্তির প্রয়োজনীয়তার কথা জানান তিনি৷ অবশ্য উল্লেখ করতে ভোলেন নি, মার্কিন যুক্তরাষ্ট্র এবং আফগানিস্তানের মধ্যে দ্বিপাক্ষিক সম্পর্ক দুটি রাষ্ট্রের পারস্পরিক সম্মানের ভিত্তিতেই দাঁড়িয়ে রয়েছে৷ লয়া জিরগাকে হুমকি দিয়েছে তালেবান এবারের লয়া জিরগায় যোগ দেওয়া প্রবীণ উপজাতীয় নেতাদের অনেককেই মোবাইলে হুমকি পাঠিয়েছে তালেবান৷ কাবুলের কেন্দ্রস্থলে যেখানে চারদিনের লয়া জিরগা সম্মেলনে অনুষ্ঠিত হচ্ছে, সেটিকে কড়া নিরাপত্তার চাদরে মুড়ে রাখা হলেও তার মানচিত্র এবং নিরাপত্তা ব্যবস্থার পরিকল্পনা সহ ইমেল পাঠিয়ে আফগান প্রশাসনকে হুমকি দিয়ে তালেবান জানিয়েছে, তারা চাইলেই হামলা চালাতে পারে৷ লয়া জিরগার মুখপাত্রী সাফিয়া সিদ্দিকি জার্মান সংবাদসংস্থা ডিপিএ-কে জানান, গত সোমবার লয়া জিরগার অনুষ্ঠানস্থলের কাছেই ব্যাগভর্তি বিস্ফোরক সহ এক ব্যক্তিকে গুলি করে হত্যা করে নিরাপত্তারক্ষীরা৷ সিদ্দিকি জানান, যেভাবে নিরাপত্তার ব্যবস্থা করা আছে, তাতে তালেবান পক্ষে হামলা চালানো তত সহজ হবেনা৷ কারজাই বিরোধীদের অভিযোগ প্রেসিডেন্ট হামিদ কারজাইয়ের অন্যতম বিরোধী নেতা আবদুল্লা আবদুল্লা এবং পূর্বতন সোভিয়েত জমানার ওয়ার লর্ড আব্দুল রশিদ দোস্তাম লয়া জিরগা বয়কট করেছেন৷ তার কারণ হিসেবে এই দুই নেতা জানান, এবারের লয়া জিরগায় প্রতিনিধি নির্বাচন সংবিধান মেনে করা হয়নি৷ এর বাইরে স্বাভবিক জীবনে ফিরতে চাওয়া তালেবান গোষ্ঠীর কিছু প্রতিনিধি চলতি লয়া জিরগায় অংশগ্রহণ করছে বলে জানানো হয়েছে আয়োজকদের তরফ থেকে৷ মিরানশাহ-তে ড্রোন হামলা আফগানিস্তান পাকিস্তান সীমান্তের মীরানশাহ্ এলাকায় একটি পাকিস্তানি তালেবান শিবিরে উপর্যুপরি ড্রোন বিমান হামলা চালায় মার্কিন বাহিনী৷ পাঁচটি ড্রোন বিমান থেকে দশবার মিসাইল হামলায় অন্তত ১৮ জন আল কায়েদা আর তালেবান জঙ্গি নিহত হয়েছে বলে জানানো হয় বুধবার৷ লয়া জিরগা শুরুর আগেই এই সাফল্যের খবর জানায় আফগানিস্তানের মার্কিন সেনাবাহিনী৷ প্রতিবেদন: সুপ্রিয় বন্দ্যোপাধ্যায় সম্পাদনা : আবদুল্লাহ আল-ফারূক",
  "manualKeyPhrases" : [ "লয়া জিরগা", "আফগানিস্তান", "মার্কিন যুক্তরাষ্ট্র", "হামিদ কারজাই", "ড্রোন" ],
  "automaticKeyPhrases" : [ "" ]
}