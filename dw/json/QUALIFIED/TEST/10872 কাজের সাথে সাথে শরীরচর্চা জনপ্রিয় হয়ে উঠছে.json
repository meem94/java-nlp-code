{
  "docID" : 10872,
  "source" : "http://www.dw.com/",
  "lang" : "BN",
  "url" : "http://www.dw.com/bn/কাজের-সাথে-সাথে-শরীরচর্চা-জনপ্রিয়-হয়ে-উঠছে/a-17088698",
  "title" : "কাজের সাথে সাথে শরীরচর্চা জনপ্রিয় হয়ে উঠছে",
  "date" : "16.09.2013",
  "writter" : "",
  "categories" : [ "স্বাস্থ্য" ],
  "article" : "শারীরিক পরিশ্রমের চেয়ে ডেস্কে বসে কাজটা বেড়ে গেছে এখনকার যুগে৷ সময় নেই এই অজুহাতে যারা পরিশ্রম করতে আগ্রহী নন, তাদের জন্য আছে ভিন্ন পদ্ধতি৷ বিশ্বে বেশিরভাগ কাজ এমনকি পড়ালেখাও ইন্টারনেট ভিত্তিক হয়ে যাওয়ায় ডেস্কে বসে কাজ করার প্রবণতা বেড়ে গেছে৷ ফলে শারীরিক পরিশ্রমের অভাবে বাড়ছে স্থূলতা, বাড়ছে রোগ৷ এ কারণেই বিভিন্ন অফিসে এখন দেখা মিলছে ট্রেডমিল ডেস্ক, ডেস্ক সাইকেল বা এক্সারসাইজ বলের৷ আপনি হয়ত আপনার অফিসের ডেস্কে কাজে ডুবে আছেন৷ উঠে দাঁড়িয়ে কাজ করার সময়টুকু আপনার নেই, সেখানে ব্যায়াম করার তো প্রশ্নই আসে না৷ কিন্তু আপনার মত ব্যক্তিদের জন্যই বিজ্ঞানীরা উদ্ভাবন করেছেন কিছু উপকরণ, যেমন ট্রেডমিল ডেস্ক৷ এটি এমন একটি যন্ত্র, যার উপর আপনি আপনার কম্পিউটারটি স্থাপন করে একটি নির্দিষ্ট বেগে হাঁটতে হাঁটতে কাজ করতে পারবেন৷ একদিকে যেমন কাজ চলবে, অন্যদিকে শারীরিক পরিশ্রমও হবে৷ এমনকি ফোন করার সময়ও ট্রেড মিল ব্যবহার করতে পারেন আপনি৷ ব্রাউন অ্যান্ড ব্রাউন কোম্পানির সিনিয়র ভাইস প্রেসিডেন্ট অ্যান্ড্রু লকারবি জানালেন, ট্রেড মিলে একদিনে ৩ থেকে ৪ ঘণ্টা হেঁটে তিনি ৩৫০ ক্যালোরি শক্তি পুড়িয়েছেন৷ বললেন, তাকে সবসময়ই বৈঠক করতে হয়, নতুবা ই-মেল চালাচালিতে ব্যস্ত থাকতে হয়, তাই ট্রেড মিল ডেস্ক তাঁর জন্য আসলেই স্বস্তি এনে দিয়েছে৷ শুধু শারীরিক প্রশান্তি নয়, ভাবনার ক্ষেত্রও পরিষ্কার হয় এই ব্যায়ামের ফলে৷ এক দশকের গবেষণায় বিজ্ঞানীরা দেখেছেন, বেশি সময় বসে থাকলে স্তূলতা দেখা দেয়, বহুমূত্র রোগ বাড়ার ঝুঁকি থাকে, উচ্চ রক্তচাপ, এমনকি হৃদরোগেরও ঝুঁকি বেড়ে যায়৷ সপ্তাহে তিন দিন শরীরচর্চা কেন্দ্রে গেলেও তেমন একটা লাভ হয় না বলে জানালেন বিজ্ঞানীরা৷ মায়ো ক্লিনিকের এন্ডোক্রাইনোলজিস্ট ডাক্তার জেমস লেভিন জানালেন, বসে থাকা মানুষকে মৃত্যুর দিকে ঠেলে দেয়, বসে থাকার অর্থ হল তুমি কফিনে বসে আছ৷ প্রতি ঘণ্টায় এক মাইল হাঁটাও অনেক উপকারী বলে জানালেন তিনি৷ মাইক্রোসফট, কোকাকোলা, ইউনাইটেড হেলথকেয়ার এবং প্রক্টার অ্যান্ড গ্যাম্বেল-এর মত বড় বড় কোম্পানি তাদের কর্মীদের জন্য ট্রেড ডেস্ক কিনছে বলে জানালেন ইন্ডিয়ানাপোলিস-ভিত্তিক একটি ট্রেডমিল ডেস্ক বিক্রয়কারী প্রতিষ্ঠান৷ গত বছর এর বিক্রি ২৫ ভাগ বেড়ে গেছে বলে জানালেন তিনি৷ অফিসে বসে ব্যায়ামের আর একটি পদ্ধতি হল বাইসাইকেল ডেস্ক বা ডেস্ক সাইকেল৷ অর্থাৎ ডেস্কের নীচে সাইকেল লাগানো, কাজ করতে করতে সেই সাইকেল চালিয়ে শরীর চর্চা চালিয়ে যেতে পারে যে কেউ৷ ট্রেড মিল ডেস্কগুলোর এক একটির দাম আটশ থেকে পাঁচ হাজার ডলার, মডেলের দিক থেকে দামের ভিন্নতা হয়৷ আর ডেস্ক সাইকেলগুলো মডেলের ভিত্তিতে ১৪৯ মার্কিন ডলার থেকে সর্বোচ্চ ১৪শ ডলার পর্যন্ত হতে পারে৷ রচেস্টার মেডিকেল সেন্টারের অর্থোপেডিক্সের অধ্যাপক মাইকেল ম্যালোনি জানালেন, তিনি তাঁর অপারেশন থিয়েটারে যে সব নার্স থাকে তাদের জন্য এক্সারসাইজ বল রাখার কথা ভাবছেন৷ যাঁরা চেয়ারের বদলে সেখানে বসে কাজ করবে৷ বললেন, যারা সাধারণত শরীরচর্চাকে ভয় পায়, তারা এ ধরনের পদ্ধতিগুলো যাচাই করে দেখতে পারে৷ তবে, এক্ষেত্রে সমালোচনাও রয়েছে৷ কোনো কোনো অফিসের কর্মী বলছেন, কাজের সময় এ ধরনের শরীরচর্চা কাজে মনোযোগ সৃষ্টিতে বাধা দেয়৷ তবে, বেশিরভাগই এ ধরনের শরীরচর্চার পক্ষে৷ তেমনই একজন ফ্লোরিডার পাম সৈকতের একটি হোটেলের মানবসম্পদ বিভাগের পরিচালক ডেনিস ববার৷ যিনি বললেন, এসব শরীরচর্চা যে শুধু শরীরকে ঝরঝরে করে তা নয়, মেটাবলিজমেও সাহায্য করে এটি৷ তাই বসে বসে কাজ না করে এই উপকরণগুলোর একটিকে বেছে নেয়ার পরামর্শ তার৷ এপিবি/এসবি (এপি)",
  "manualKeyPhrases" : [ "ব্যায়াম", "ইন্টারনেট", "কাজ", "পরিশ্রম", "শরীরচর্চা" ],
  "automaticKeyPhrases" : [ "" ]
}