{
  "docID" : 15399,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকে-নতুন-সরকার-চ্যালেঞ্জ-অনেক/a-17909794",
  "title" : "ইরাকে নতুন সরকার: চ্যালেঞ্জ অনেক",
  "date" : "09.09.2014",
  "writter" : "",
  "categories" : [ "বিশ্ব" ],
  "article" : "ইরাকে গঠিত হলো নতুন সরকার৷ সোমবার সে দেশের সাংসদরা তিনজন উপ-প্রধানমন্ত্রী ও ২১ জন মন্ত্রী বিশিষ্ট মন্ত্রিসভার অনুমোদন দিয়েছে৷ যুক্তরাষ্ট্র, জাতিসংঘ সহ অনেকেই নতুন সরকারকে স্বাগত জানিয়েছে৷ অবশ্য গুরুত্বপূর্ণ দুটি মন্ত্রণালয়ে– স্বরাষ্ট্র ও প্রতিরক্ষা – এখনো কাউকে নিয়োগ দেয়া হয়নি৷ অবশ্য সপ্তাহখানেকের মধ্যে সেটা সম্ভব হবে, বলে মনে করছেন নতুন প্রধানমন্ত্রী হায়দার আল-আবাদি৷ দেশটির সাবেক সরকারের বিরুদ্ধে অভিযোগ ছিল যে, তাঁরা ইরাকের সব ধর্ম ও মতের জনগণকে একসঙ্গে নিয়ে দেশ পরিচালনা করতে ব্যর্থ হয়েছে৷ যে কারণে দেশটির সুন্নি অধ্যুষিত অঞ্চলের একটা বড় অংশ ইসলামিক স্টেট বা আইএস-এর দখলে চলে গেছে৷ তাই নতুন সরকারের চ্যালেঞ্জ হবে, সবার জন্য কাজ করা এবং আইএস বা আইসিস-এর বিরুদ্ধে লড়তে ঐক্যবদ্ধ হওয়া৷ ইসলামিক স্টেট জঙ্গিদের বিরুদ্ধে লড়তে ইরাকে একটি ঐক্যবদ্ধ সরকারের প্রয়োজন অনুভব করছিল যুক্তরাষ্ট্র সহ পশ্চিমা বিশ্ব৷ নতুন সরকার সে ধরণের হয়েছে বলে মনে করেন মার্কিন পররাষ্ট্রমন্ত্রী জন কেরি৷ তাই তিনি একে স্বাগত জানিয়েছেন৷ জাতিসংঘ মহাসচিব বান কি-মুনও নতুন সরকারকে স্বাগত জানিয়েছেন৷ তবে শিগগিরই স্বরাষ্ট্র ও প্রতিরক্ষা মন্ত্রীর মতো গুরুত্বপূর্ণ পদ পূরণ করা উচিত বলে তিনি মন্তব্য করেন৷ এদিকে, আইএস-এর বিরুদ্ধে লড়তে জনমত গড়ে তুলতে সৌদি আরব ও জর্ডানের উদ্দেশ্যে রওয়ানা হচ্ছেন মার্কিন পররাষ্ট্রমন্ত্রী জন কেরি৷ বুধ ও বৃহস্পতিবার সৌদি আরবের জেদ্দায় তিনি আরব পররাষ্ট্রমন্ত্রীদের সঙ্গে আলোচনায় বসবেন বলে জানা গেছে৷ মার্কিন প্রেসিডেন্ট বারাক ওবামা বুধবার আইএস-কে হারানোর ‘কৌশল' ঘোষণা করবেন বলে জানিয়েছেন৷ হোয়াইট হাউস জানিয়েছে প্রায় ৪০টির মতো দেশ আইএস-এর বিরুদ্ধে লড়তে সহায়তা করার কথা জানিয়েছে৷ শিশু আত্মঘাতী হামলাকারী জাতিসংঘ মহাসচিবের এক বিশেষ প্রতিনিধি লায়লা জেরুগি জানিয়েছেন, শিশুদের আত্মঘাতী বোমা হামলাকারী হিসেবে ব্যবহার করছে আইএস৷ এছাড়া শিশুদের দিয়ে অস্ত্র বহন, কৌশলগত এলাকায় টহল দেয়া ও সাধারণ মানুষদের আটক করার মতো কাজও করানো হচ্ছে৷ শিশুদের কারও কারও বয়স ১৩ বছর বলেও জানান তিনি৷ জেডএইচ/ডিজি (এএফপি, ডিপিএ)",
  "manualKeyPhrases" : [ "ইসলামিক স্টেট", "আত্মঘাতী হামলাকারী", "জাতিসংঘ", "নতুন সরকার", "শিশু", "চ্যালেঞ্জ", "যুক্তরাষ্ট্র", "হায়দার আল-আবাদি" ],
  "automaticKeyPhrases" : [ "" ]
}