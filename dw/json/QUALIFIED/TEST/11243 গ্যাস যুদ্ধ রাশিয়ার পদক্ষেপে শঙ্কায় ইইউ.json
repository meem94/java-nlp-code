{
  "docID" : 11243,
  "source" : "http://www.dw.com/",
  "lang" : "BN",
  "url" : "http://www.dw.com/bn/গ্যাস-যুদ্ধ-রাশিয়ার-পদক্ষেপে-শঙ্কায়-ইইউ/a-17710250",
  "title" : "গ্যাস যুদ্ধ: রাশিয়ার পদক্ষেপে শঙ্কায় ইইউ",
  "date" : "17.06.2014",
  "writter" : "",
  "categories" : [ "জার্মানি ইউরোপ" ],
  "article" : "ইউক্রেন পাওনা টাকা পরিশোধে ব্যর্থ হওয়ার পর রাশিয়া গ্যাস সরবরাহ বন্ধ করে দেয়ায় জটিল আকার ধারণ করেছে গত কয়েক মাস ধরে চলে আসা পূর্ব-পশ্চিম টানাপড়েন৷ এই পরিস্থিতিতে আগামী শীতের কথা ভেবে শঙ্কা প্রকাশ করেছে ইইউ৷ ইউক্রেনের কাছে পাওনা ১৯৫ কোটি ডলার পরিশোধের জন্য কিয়েভকে সোমবার গ্রিনিচ মান সময় সকাল ৬টা পর্যন্ত সময় বেঁধে দিয়েছিল মস্কো৷ সম্ভাব্য সংকট এড়াতে ইউরোপীয় ইউনিয়ন বা ইইউ-র মধ্যস্থতায় ইউক্রেনের রাজধানী কিয়েভে দুই পক্ষ বৈঠকেও বসেছিল৷ কিন্তু কোনো সমঝোতা ছাড়াই সেই আলোচনা শেষ হলে সোমবার সকালে ইউক্রেনে গ্যাস সরবরাহ বন্ধ করে দেয় রাশিয়া৷ রাশিয়ার রাষ্ট্রায়াত্ত প্রতিষ্ঠান গাসপ্রম-এর এক বিবৃতিতে বলা হয়, নির্ধারিত সময়ে বকেয়া পরিশোধ না করায় তারা ইউক্রেনে গ্যাস সরবরাহ শূন্যের কোঠায় নামিয়ে এনেছে৷ এখন গ্যাস পেতে হলে ইউক্রেনকে আগাম অর্থ পরিশোধ করতে হবে৷ সেই সঙ্গে এই নিশ্চয়তা দিতে হবে যে ইউক্রেনের ওপর দিয়ে ইউরোপের অন্যান্য দেশে পাইপ লাইনে গ্যাস সরবরাহের ক্ষেত্রে কিয়েভ কোনো বাধা দেবে না৷ পাওনা টাকা না দেয়ায় স্টকহোমের সালিসি আদালতে ইউক্রেনের বিরুদ্ধে ৩.৩ বিলিয়ন ইউরোর একটি মামলাও দায়ের করেছে গাসপ্রম৷ জবাবে কিয়েভ কর্তৃপক্ষও একই আদালতে ৪.৪ বিলিয়ন ইউরোর পাল্টা মামলা ঠুকেছে৷ ইউক্রেন সরকার বলছে, গ্যাসের যে মজুদ তাঁদের হাতে রয়েছে, তাতে এখনই বড় কোনো বিপর্যয় তৈরি হচ্ছে না৷ সংকট থেকে উদ্ধার পেতে পশ্চিম ইউরোপের অন্যান্য গ্যাস সরবরাহকারী দেশের দিকে তাকিয়ে আছে তাঁরা৷ ইউক্রেন এতদিন তাদের মোট চাহিদার অর্ধেক গ্যাস রাশিয়ার কাছ থেকেই পাচ্ছিল৷ এছাড়া পুরো ইউরোপে প্রতি বছর যে পরিমাণ জ্বালানি ব্যবহার হয় তার ১৫ শতাংশ ইউক্রেনের ওপর দিয়ে রাশিয়া থেকেই আসে৷ ফলে রাশিয়ার পদক্ষেপ স্বাভাবিকভাবেই ইউরোপীয় ইউনিয়নকে উদ্বিগ্ন করে তুলেছে৷ ইউরোপীয় ইউনিয়নের জ্বালানি বিষয়ক কমিশনার গ্যুন্টার ও্যটিঙার বলেছেন, এই মুহূর্তে ইউক্রেনের হাতে গ্যাসের যে মজুদ আছে, তাতে মাস তিনেক চলতে পারে৷ কাজেই আগামী সপ্তাহেই হয়ত ইউরোপীয় ইউনিয়নভুক্ত দেশগুলোর কোনো সমস্যা হচ্ছে না৷ তবে এই সংকটের সমাধান না হলে বিপদে পড়তে হবে শীতের ঠিক আগে আগে, যখন ইউক্রেনের মজুদ ফুরিয়ে যাবে৷ কিয়েভ বলছে, রাশিয়া প্রতি হাজার ঘনমিটার গ্যাসের দাম এখনকার ৪৮৫.৫০ ডলার থেকে ৩২৬ ডলারে নামিয়ে আনতে রাজি থাকলে তাঁরাও বকেয়া পাওনা মিটিয়ে দিতে প্রস্তুত ছিল৷ কিন্তু রুশ প্রেসিডেন্ট ভ্লাদিমির পুটিন আগেই জানিয়ে দিয়েছেন, তিনি ৩৮৫ ডলার থেকে এক পয়সাও কমাতে রাজি নন৷ এই পরিস্থিতিতে কিয়েভের আলোচনায় দুই পক্ষকেই ছাড় দেয়ার আহ্বান জানিয়েছিলেন ও্যটিঙার৷ তাঁর প্রস্তাব ছিল, ইউক্রেন আপাতত এক বিলিয়ন ডলার রাশিয়াকে দেবে এবং বকেয়ার বাকি টাকা কিস্তিতে শোধ করবে৷ পাশাপাশি পুটিনের দাবি অনুযায়ী প্রতি হাজার ঘনমিটার গ্যাসের জন্য ৩৮৫ ডলারই ইউক্রেন দেবে, তবে সেটা আসছে শীতে৷ আপাতত গ্রীষ্মের বাকি দিনগুলোতে ইউক্রেনকে গ্যাস দিয়ে ৩০০ ডলার করে নেবে রাশিয়া৷ ইউরোপীয় ইউনিয়নের এক বিবৃতিতে বলা হয়, ইউক্রেন সরকার ও্যটিঙার-এর প্রস্তাব মানতে রাজি থাকলেও রাশিয়া তাতে সাড়া দেয়নি৷ এক সময় ইউক্রেনের স্বায়ত্তশাসিত অঞ্চল হিসাবে থাকা ক্রাইমিয়া গত ফেব্রুয়ারিতে রাশিয়ান ফেডারেশনে যোগ দেয়ার পর থেকেই রাশিয়ার সঙ্গে ইউক্রেন এবং তাদের পশ্চিমা মিত্রদের টানাপড়েন চলছে৷ মস্কো ইউক্রেনের পূর্বাঞ্চলের বিচ্ছিন্নতাবাদীদের অস্ত্র জোগাচ্ছে বলে কিয়েভ অভিযোগ করে এলেও রাশিয়া তা অস্বীকার করে আসছে৷ জেকে/এসবি (এএফপি, ডিপিএ, রয়টার্স)",
  "manualKeyPhrases" : [ "ইউরোপীয় ইউনিয়ন", "ইউক্রেন", "রাশিয়া", "ইইউ", "গ্যাস" ],
  "automaticKeyPhrases" : [ "" ]
}