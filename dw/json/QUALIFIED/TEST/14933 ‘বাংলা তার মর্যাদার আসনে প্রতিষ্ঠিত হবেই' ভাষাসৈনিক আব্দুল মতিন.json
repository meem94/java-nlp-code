{
  "docID" : 14933,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলা-তার-মর্যাদার-আসনে-প্রতিষ্ঠিত-হবেই-ভাষাসৈনিক-আব্দুল-মতিন/a-15754257",
  "title" : "‘বাংলা তার মর্যাদার আসনে প্রতিষ্ঠিত হবেই': ভাষাসৈনিক আব্দুল মতিন",
  "date" : "21.02.2012",
  "writter" : "",
  "categories" : [ "বিশ্ব" ],
  "article" : "বাংলা ভাষাকে বিশ্ব দরবারে সম্মানের আসনে প্রতিষ্ঠার শপথের মধ্য দিয়ে বাংলাদেশে পালিত হচ্ছে অমর একুশে ফেব্রুয়ারি৷ আন্তর্জাতিক মাতৃভাষা দিবস৷ তবে শহীদদের স্বপ্ন আজো পুরোপুরি পুরণ না হওয়ায় হতাশা রয়েছে সাধারণ মানুষের মধ্যে৷ আর রাজনীতিবিদরা এই দিনে যুদ্ধাপরাধী মুক্ত গণতান্ত্রিক এক বাংলাদেশ গঠনের কথা বলেছেন৷ কেন্দ্রীয় শহীদ মিনারে লাখো মানুষের ঢল৷ মধ্যরাত থেকে শুরু হয়ে সন্ধ্যা পর্যন্ত লাইন ধরে সব শ্রেনীর, সব বয়সের মানুষ শ্রদ্ধার্ঘ হাতে নত হন শহীদ মিনারের বেদিতে৷ শ্রদ্ধা জানান '৫২-এর ভাষা শহীদদের৷ যারা বাংলা ভাষার জন্য জীবন দিয়েছেন ২১শে ফেব্রুয়ারি৷ যাদের ত্যাগে আজ আমরা বাংলায় কথা বলি৷ বাংলা আমাদের মাতৃভাষা৷ আর ২১শে ফেব্রুয়ারি আন্তর্জাতিক মাতৃভাষা দিবস৷ বাবা চান তার শিশুটিও যেন জানে এই আত্মত্যাগের কথা৷ জানে ভাষার জন্য সংগ্রামের কথা৷ বাংলা ভাষার প্রতি যেন তার জন্ম নেয় গভীর শ্রদ্ধা৷ তাই শহীদ মিনারে শিশুটিকেও নিয়ে আসা৷ কিন্তু ভাষা আন্দোলেনের ৬০ বছরেও শহীদদের স্বপ্ন পুরোপুরি পুরণ না হওয়ায় অনেকের মধ্যেই ক্ষোভ৷ তারা চান সর্বস্তরে বাংলার ব্যবহার আর শোষণ এবং দারিদ্র্যমুক্ত একটি দেশ৷ তবে আশা ছাড়েননি অনেকেই ৷ ভাষা সৈনিক আব্দুল মতিনসহ অনেকেই মনে করেন, শহীদদের স্বপ্ন পুরণ হবেই৷ বাংলা তার মর্যাদার আসনে প্রতিষ্ঠিত হবে৷ শহীদ মিনারে ফুল দিতে এসে বিএনপির ভারপ্রাপ্ত মহাসচিব মির্জা ফখরুল ইসলাম আলমগির এক গণতান্ত্রিক বাংলাদেশের স্বপ্নের কথা বলেন৷ আর আইন প্রতিমন্ত্রী কামরুল ইসলাম বলেন যুদ্ধাপরাধীমুক্ত বাংলাদেশের কথা৷ আন্তর্জাতিক মাতৃভাষা দিবসে ভাষা শহীদদের শ্রদ্ধা জানান বিদেশী নাগরিকরাও৷ মধ্যরাতে রাষ্ট্রপতি, প্রধানমন্ত্রী এবং বিরোধী দলীয় নেতার শ্রদ্ধার্ঘ অর্পণের মধ্য দিয়ে শহীদ দিবসের কর্মসুচি শুরু হয়৷এর পর সারাদিন লাখো মানুষের শ্রদ্ধায় ফুলে ফুলে ভরে যায় শহীদ মিনার৷ বাঙালির স্মৃতির মিনার৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলা", "মিনার", "ভাষা", "কেন্দ্রীয়", "শহীদ", "একুশে" ],
  "automaticKeyPhrases" : [ "" ]
}