{
  "docID" : 15048,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়ন্স-লীগ-ফাইনাল-কে-পাবে-কাপ/a-15112327",
  "title" : "চ্যাম্পিয়ন্স লীগ ফাইনাল – কে পাবে কাপ?",
  "date" : "27.05.2011",
  "writter" : "",
  "categories" : [ "খেলাধুলা" ],
  "article" : "চ্যাম্পিয়ন্স লীগের ফাইনাল খেলা অনুষ্ঠিত হবে শনিবার লন্ডনের ওয়েম্বলিতে৷ প্রতিদ্বন্দ্বী - বার্সেলোনা বনাম ম্যানচেস্টার ইউনাইটেড৷ কোচ গুয়ারদিওলা বনাম কোচ ফার্গুসন৷ টান টান উত্তেজনার মাঝে সবার দৃষ্টি মেসি আর রুনির ওপর৷ ২০০৯ সালে চ্যাম্পিয়ন্স লীগের ফাইনালে জিতেছিল বার্সেলোনা৷ খেলেছিল ম্যানচেস্টার ইউনাইটেডের বিপক্ষে৷ খেলার ফলাফল ছিল ২-০৷ ম্যান ইউ কী এবার প্রতিশোধ নেবে? পারবে কী? এই উত্তরের জন্য আমাদের অপেক্ষা করতে হবে আরো একটি রাত৷ গতবারের খেলায় আর্জেটিনার লিওনেল মেসি তুখোড় খেলা দেখিয়েছিলেন৷ মেসির ভক্ত এবং সমর্থকরা এবারও আশা করছে মেসি চমক দেখাবেন৷ কারণ এই মুহূর্তে মেসি হলেন বিশ্বের সর্বসেরা ফুটবলার৷ ওদিকে ম্যানটেস্টার ইউনাইটেডও বসে নেই৷ পুরোপুরি নিজেকে তৈরি করেছেন ওয়েইন রুনি৷ সঙ্গে আছে মেক্সিকোর হাভিয়ার ফার্নান্দেজ৷ ওয়েইন রুনি শোধ নেয়ার সব রকমের চেষ্টা যে করবেন, সেটা তার হাব-ভাবেই মনে হচ্ছে৷ ম্যান ইউ-র দলে রয়েছে দক্ষিণ কোরিয়ার পার্ক জি সুং৷ পার্ক জি সুং বেশ সাহসের সঙ্গেই সাংবাদিকদের বলেছেন, ‘‘বার্সেলোনাকে আমরা ভয় পাই না৷ তারা পৃথিবীর সবচেয়ে সেরা দল হতে পারে কিন্তু আমরাও কোন অংশে কম নই৷'' আর বার্সা৷ মেসি, জাভি, ইনিয়েস্তা, ভিয়া ও অন্যরা তো সদা প্রস্তুত৷ তাদের তূণে রয়েছে সব রকমের বাণ৷ উল্লেখ্য, ম্যানচেস্টার ইউনাইটেড এবং বার্সেলোনা দুটি দলই তিন বার করে চ্যাম্পিয়ন্স লীগ কাপ জিতেছিল৷ প্রতিবেদন: মারিনা জোয়ারদার সম্পাদনা: অব্দুল্লাহ আল-ফারূক",
  "manualKeyPhrases" : [ "কাপ", "চ্যাম্পিয়ন্স লীগ", "ফাইনাল", "বার্সেলোনা", "ম্যানচেস্টার ইউনাইটেড" ],
  "automaticKeyPhrases" : [ "" ]
}