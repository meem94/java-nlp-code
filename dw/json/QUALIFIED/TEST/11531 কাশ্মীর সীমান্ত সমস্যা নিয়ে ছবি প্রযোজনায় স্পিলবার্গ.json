{
  "docID" : 11531,
  "source" : "http://www.dw.com/",
  "lang" : "BN",
  "url" : "http://www.dw.com/bn/কাশ্মীর-সীমান্ত-সমস্যা-নিয়ে-ছবি-প্রযোজনায়-স্পিলবার্গ/a-16665107",
  "title" : "কাশ্মীর সীমান্ত সমস্যা নিয়ে ছবি প্রযোজনায় স্পিলবার্গ",
  "date" : "12.03.2013",
  "writter" : "",
  "categories" : [ "সমাজ সংস্কৃতি" ],
  "article" : "ই টি, জ’জ, জুরাসিক পার্ক, শিন্ডলার্স লিস্ট, লিংকন – এমন কিছু ছবি উপহার দেয়ার সুবাদে স্টিভেন স্পিলবার্গ হলিউডের জীবন্ত কিংবদন্তি৷ স্পিলবার্গের কাজ মানেই ক্লাসিক ছবি৷ এবার এমন আরেক ছবির জন্য অপেক্ষার পালা শুরু৷ ছবিটি হবে ভারত-পাকিস্তানের মধ্যে কাশ্মীর সীমান্ত সমস্যা নিয়ে৷ তবে পরিচালন নয়, ছবিটি প্রযোজনা করবেন যুক্তরাষ্ট্রের এই সুপারস্টার৷ ভারতের অনিল আম্বানিও আছেন তাঁর সঙ্গে৷ স্পিলবার্গ আর অনিল আম্বানি থাকছেন বলতে ছবিটি প্রযোজনা করবে স্পিলবার্গের প্রতিষ্ঠান ড্রিম ওয়ার্কস এবং ভারতের মিডিয়া টাইকুন অনিলের রিলায়েন্স৷ বিশ্বজুড়ে অনেক পুরস্কার পাওয়া এবং অস্কারেও সেরা ছবির মনোনয়ন পাওয়া ‘লিংকন' এই দুই প্রতিষ্ঠানেরই যৌথ প্রযোজনার ফসল৷ তা স্পিলবার্গের নাম যে ছবিতে, সেটা নিয়ে সবার অশেষ কৌতূহল থাকবেই৷ কিন্তু আপাতত কৌতূহল মেটানোর উপায় নেই৷ ড্রিম ওয়ার্কস আর রিলায়েন্স মিলে যে ছবিটি করবে তার নাম এখনো জানা যায়নি৷ কে কে অভিনয় করবেন তা-ও এখনো অজানা৷ এ মুহূর্তে প্রথমবারের মতো ভারত সফরে এসেছেন স্পিলবার্গ৷ সাংবাদিক এবং ফটোসাংবাদিকরা খুব ব্যস্ত সময় পার করেও এ সম্পর্কে জানতে পারছেন সামান্যই৷ মুম্বইয়ে স্পিলবার্গ ভারতের ডাকসাইটে সব পরিচালকদের সঙ্গে একত্রে বসেছেন৷ সেখানে কথা হয়েছে অনেক৷ কী কথা? তা জানা যায়নি৷ শুধু জানা গেছে অনুষ্ঠান সঞ্চালকের ভূমিকায় ছিলেন অমিতাভ বচ্চন৷ স্পিলবার্গের সঙ্গে কিছুটা সময় কাটিয়ে ‘বিগ বি' মুগ্ধ৷ টুইটার অ্যাকাউন্টে সে কথা নিজেই লিখে জানিয়েছেন অমিতাভ বচ্চন৷ এসিবি/এসবি (এএফপি, এনডিটিভি মুভিজ ডটকম, টাইমস অফ ইন্ডিয়া)",
  "manualKeyPhrases" : [ "কাশ্মীর", "অমিতাভ", "বচ্চন", "আম্বানি", "স্পিলবার্গ", "সমস্যা", "ছবি", "সীমান্ত", "প্রযোজনা", "অনিল" ],
  "automaticKeyPhrases" : [ "" ]
}