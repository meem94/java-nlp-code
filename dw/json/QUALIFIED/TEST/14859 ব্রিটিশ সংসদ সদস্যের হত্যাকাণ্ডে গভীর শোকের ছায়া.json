{
  "docID" : 14859,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রিটিশ-সংসদ-সদস্যের-হত্যাকাণ্ডে-গভীর-শোকের-ছায়া/a-19337666",
  "title" : "ব্রিটিশ সংসদ সদস্যের হত্যাকাণ্ডে গভীর শোকের ছায়া",
  "date" : "17.06.2016",
  "writter" : "",
  "categories" : [ "ইউরোপ" ],
  "article" : "রাজনীতির সঙ্গে যুক্ত কোনো মানুষের হত্যাকাণ্ড সাম্প্রতিক কালে সম্ভবত দলমতনির্বিশেষে এত আবেগ সৃষ্টি করেনি, তরুণ ব্রিটিশ সংসদ সদস্য জো কক্স-এর মর্মান্তিক মৃত্যুর পর যেমনটা দেখা যাচ্ছে৷ বয়স মাত্র ৪১৷ দুই সন্তানের মা৷ লেবার দলের এমপি৷ সিরিয়ার শরণার্থীদের জন্য আন্তরিকভাবে অনেক কাজ করেছেন৷ আগামী সপ্তাহের গণভোটে ইউরোপীয় ইউনিয়নে ব্রিটেনের থাকার পক্ষে অক্লান্ত প্রচার অভিযান করে গেছেন৷ শুক্রবার নিজেরই সংসদীয় এলাকায় নৃশংসভাবে হত্যা করা হলো এই রাজনীতিককে৷ তাঁর এই অকালমৃত্যুতে দেশজুড়ে গভীর শোক নেমে এসেছে৷ ৫২ বছর বয়স্ক আততায়ী টমাস মেয়ার হামলার সময় ‘ব্রিটেন ফ্রার্স্ট' বুলি আউড়েছিল বলে জানা গেছে৷ ফলে এই হত্যাকাণ্ডের পেছনে উগ্র জাতীয়তাবাদি ভাবাদর্শ কাজ করেছে বলে অনুমান করা হচ্ছে৷ মার্কিন যুক্তরাষ্ট্রের অন্যতম প্রধান নব্য নাৎসি সংগঠন ন্যাশানাল অ্যালায়েন্স-এর প্রতি তার সমর্থনের অনেক প্রমাণ পাওয়া গেছে৷ জো কক্স সম্প্রতি পুলিশের কাছে সন্দেহজনক বার্তার কথা জানিয়েছিলেন৷ তার ভিত্তিতে গত মার্চ মাসে একজনকে পুলিশ আটক করেছিল৷ স্ত্রীর মৃত্যুর পরেও তাঁর স্বামী এক হৃদয়বিদারক বিবৃতি প্রকাশ করেছেন৷ তিনি মনে করিয়ে দিয়েছেন, জো কক্স ঘৃণার রাজনীতিকে কীভাবে প্রত্যাখ্যান করেছেন৷ তাই ঘৃণার বিরুদ্ধে রুখে দাঁড়ানোর আহ্বান জানিয়েছেন তিনি৷ আসন্ন ইইউ গণভোট নিয়ে প্রবল তর্ক-বিতর্কের মধ্যে সে দেশে বর্তমানে যে বিভাজন সৃষ্টি হয়েছে, তা ভুলে গিয়ে সাময়িক হলেও এক ঐক্যের আভাস পাওয়া যাচ্ছে৷ এই হত্যাকাণ্ডের পর গণভোটের প্রচার অভিযান স্থগিত রাখা হয়েছে৷ অনেকেই এই অভিযানকে ঘিরে তীব্র ভীতি, বিভাজন ও বিদ্বেষের পরিবেশের নিন্দা করে আসছিলেন৷ তাঁদের মতে, জো কক্স নিজেও এমনটা চাননি৷ তরুণ জনপ্রতিনিধি হিসেবে জো কক্স তরুণ প্রজন্মকেও উদ্বুদ্ধ করেছেন, এমন কিছু দৃষ্টান্তের কথা শোনা যাচ্ছে৷ এসবি/ডিজি (এএফপি, রয়টার্স)",
  "manualKeyPhrases" : [ "জো কক্স", "হত্যাকাণ্ড", "শোক", "এমপি", "ব্রিটিশ" ],
  "automaticKeyPhrases" : [ "" ]
}