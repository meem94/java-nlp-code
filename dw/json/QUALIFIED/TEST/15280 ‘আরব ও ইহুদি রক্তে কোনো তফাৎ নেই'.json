{
  "docID" : 15280,
  "source" : "http://www.dw.com/",
  "lang" : "BN",
  "url" : "http://www.dw.com/bn/আরব-ও-ইহুদি-রক্তে-কোনো-তফাৎ-নেই/a-17755243",
  "title" : "‘আরব ও ইহুদি রক্তে কোনো তফাৎ নেই'",
  "date" : "03.07.2014",
  "writter" : "",
  "categories" : [ "বিশ্ব" ],
  "article" : "ইসরায়েল ও ফিলিস্তিনের কিশোর হত্যাকাণ্ডের জের ধরে দু‘পক্ষের মধ্যে উত্তেজনা চরমে পৌঁছেছে৷ নিহত এক ইসরায়েলি কিশোরের মা ফিলিস্তিনি কিশোর হত্যার তীব্র নিন্দা জানিয়ে বলেছেন, ‘আরব ও ইহুদি রক্তে কোনো তফাৎ নেই, হত্যা হত্যাই৷' বুধবার রাতভর গাজার জঙ্গি ঘাঁটিগুলো লক্ষ্য করে হামলা অব্যাহত রেখেছে ইসরায়েল৷ বৃহস্পতিবার সকালে ১৫টি স্থানে চালানো হামলায় অন্তত ১১ জন ফিলিস্তিনি আহত হয়েছেন বলে জানিয়েছেন ফিলিস্তিনি কর্তৃপক্ষ৷ গাজার স্বাস্থ্য মন্ত্রণালয়ের এক মুখপাত্র জানিয়েছেন, আহত ১১ জনের মধ্যে একজনের অবস্থা আশঙ্কাজনক৷ ইসরায়েলের দক্ষিণাঞ্চল অ্যান্টি মিসাইল সিস্টেম বসানো হয়েছে৷ সেনাবাহিনী বলছে, বুধবার মধ্যে রাত থেকে সেখানে ১৫টি রকেট ছোড়া হয়েছে৷ অন্যদিকে হামাসের চালানো রকেট হামলায় ইসরায়েলের দুটি বাড়ি বিধ্বস্ত হয়েছে বলে জানিয়েছে স্থানীয় কর্তৃপক্ষ৷ বুধবার থেকেই পূর্ব জেরুসালেমে শুরু হয়ে গেছে সংঘর্ষ৷ ইসরায়েলি তিন কিশোরের মৃতদেহ উদ্ধারের দু দিনের মধ্যেই বুধবার খুন হয় এক ফিলিস্তিনি কিশোর৷ পূর্ব জেরুসালেমের এই কিশোরকেও অপহরণ করে পুড়িয়ে হত্যা করা হয়৷ ঐ কিশোরের হত্যার তদন্তের নির্দেশ দিয়েছেন ইসরায়েলের প্রধানমন্ত্রী বেনইয়ামিন নেতানিয়াহু সেইসাথে জনগণকে আইন নিজের হাতে তুলে না নেয়ার অনুরোধ জানিয়েছেন৷ ঘটনার জন্য যারা দায়ী তাদের সুষ্ঠু বিচারের মাধ্যমে শাস্তি দেয়ার জন্য ইসরায়েল সরকারের প্রতি আহ্বান জানিয়েছেন ফিলিস্তিনের প্রেসিডেন্ট মাহমুদ আব্বাস৷ বলেছেন,‘ দোষীদের শাস্তি না দিলে এই রক্তের খেলা চলতেই থাকবে৷' ফিলিস্তিনি কিশোর হত্যার প্রতিবাদে পূর্ব জেরুসালেমে হাজার হাজার মানুষ বুধবার রাস্তায় নেমে এখনো বিক্ষোভ করছে৷ মুখোশ পড়া বেশ কিছু মানুষ রাস্তাঘাটে চোরাগোপ্তা হামলা চালাচ্ছে৷ ট্রেন স্টেশন জ্বালিয়ে দিয়েছে এবং ইসরায়েলি পুলিশকে লক্ষ্য করে পাথর ছুড়ছে৷ কোথাও কোথাও থানায় হামলা চালানো হয়েছে৷ এদিকে, ফিলিস্তিনি কিশোরের হত্যাকে কেন্দ্র করে শুরু হওয়া সংঘর্ষে পূর্ব জেরুসালেমে অন্তত ৬৫ জন আহত হয়েছে বলে জানিয়েছে রেড ক্রিসেন্ট৷ ১৮ জন গুলিবিদ্ধ হয়েছে বলে জানিয়েছে তারা৷ অন্যদিকে পশ্চিম তীরে ইসরায়েলি সেনাবাহিনীর সাথে সাধারণ মানুষের সংঘর্ষ চলছে৷ রাতভর অভিযান চালিয়ে ১৩ ফিলিস্তিনিকে আটক করেছে সেনাবাহিনী৷ ফিলিস্তিনি কিশোর হত্যার তীব্র নিন্দা জানিয়েছে ওয়াশিংটন৷ পররাষ্ট্রমন্ত্রী জন কেরি অবিলম্বে সহিংসতা বন্ধের আহ্বান জানিয়েছেন৷ এটিকে ‘জঘন্য হত্যাকাণ্ড' বলে উল্লেখ করেছেন জাতিসংঘ মহাসচিব বান কি মুন৷ অবিলম্বে হত্যাকাণ্ডের বিচার করে পরিস্থিতি শান্ত করার আহ্বান জানিয়েছেন৷ ইউরোপীয় ইউনিয়নও এই ঘটনার তীব্র নিন্দা জানিয়েছে৷ এপিবি/এসবি (এপি, এএফপি, ডিপিএ, রয়টার্স)",
  "manualKeyPhrases" : [ "ইসরায়েল", "জঙ্গি", "নিন্দা", "নিহত", "হত্যা", "কিশোর" ],
  "automaticKeyPhrases" : [ "" ]
}