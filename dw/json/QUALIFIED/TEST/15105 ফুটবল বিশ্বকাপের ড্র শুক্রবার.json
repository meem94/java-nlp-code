{
  "docID" : 15105,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফুটবল-বিশ্বকাপের-ড্র-শুক্রবার/a-17266280",
  "title" : "ফুটবল বিশ্বকাপের ড্র শুক্রবার",
  "date" : "03.12.2013",
  "writter" : "",
  "categories" : [ "খেলাধুলা" ],
  "article" : "বিশ্বকাপ শুরু হতে মাত্র সাত মাস বাকি৷ বাছাই পর্ব শেষ৷ এবার প্রথম পর্বে কে কার বিপক্ষে খেলবে তা চূড়ান্ত করার পালা৷ তা ঠিক করতেই শুক্রবার ড্র অনুষ্ঠান৷ ফুটবলপ্রেমী কোটি মানুষ এ অনুষ্ঠান দেখার অপেক্ষায়৷ ৯০ মিনিটের এ অনুষ্ঠান হবে ব্রাজিলের বাহিয়া শহরের কোস্তা দো সাউইপে-তে৷ সারা বিশ্বে অনুষ্ঠানটি টেলিভিশনে সম্প্রচারের জন্য ৮০ লাখ ডলার খরচ করছে ফিফা৷ ড্র অনুষ্ঠানে থাকছেন পেলে, জিনেদিন জিদান, লোথার মাথেউসের মতো অনেক সাবেক বিশ্বনন্দিত তারকা ফুটবলার৷ অনুষ্ঠানের খবর পরিবেশনের জন্য থাকছেন ৫ হাজার সাংবাদিক৷ ফুটবলের সর্বোচ্চ সংস্থা ফিফা বিশ্বকাপের প্রতিটি আসরের আগেই এমন আয়োজন করে থাকে যেখানে চূড়ান্ত হয় ফুটবলে শ্রেষ্ঠত্বের সেরা লড়াইয়ের গ্রুপিং৷ অনুষ্ঠানকে ঘিরে বিশ্বব্যাপী থাকে উত্তুঙ্গ আগ্রহ৷ এবারের আয়োজনও তার ব্যতিক্রম নয়৷ বাছাই পর্ব পেরিয়ে আসা ৩২ দলের নাম লেখা কাগজ রাখা হবে চারটি পাত্রে৷ একেক পাত্র থেকে একটি করে নাম তুলে তুলে ঠিক করা হবে আটটি গ্রুপ৷ প্রথম পাত্রে থাকবে বাছাই আটটি দেশ ব্রাজিল, আর্জেন্টিনা, কলম্বিয়া, উরুগুয়ে, স্পেন, জার্মানি, বেলজিয়াম আর সুইজারল্যান্ড৷ তার মানে প্রথম রাউন্ডে এই দলগুলো পরস্পরের মুখোমুখি হবে না৷ গত ১৭ অক্টোবর থেকে ফিফা ব়্যাঙ্কিংয়ের অবস্থান অনুযায়ী গড়া এই বাছাই তালিকার বাইরের দলগুলোর নাম থাকবে তিনটি পাত্রে৷ তিনটির একটিতে শুধু ইউরোপের দেশ, একটিতে এশিয়া ও কনকাকাফ (উত্তর, মধ্য অ্যামেরিকা এবং ক্যারিবীয়) অঞ্চলের দেশ আর আরেকটিতে রাখা হতে পারে আফ্রিকার পাঁচটি, দক্ষিণ অ্যামেরিকার দুটি এবং সবচেয়ে খারাপ ব়্যাঙ্কিংয়ের একটি ইউরোপীয় দল (ফ্রান্স)-এর নাম৷ পাত্রগুলোতে যেভাবে যে নামগুলো থাকতে পারে: বাছাই দেশগুলোর পাত্র : ব্রাজিল, আর্জেন্টিনা, কলম্বিয়া, উরুগুয়ে, স্পেন, জার্মানি, বেলজিয়াম আর সুইজারল্যান্ড৷ ইউরোপের দেশগুলোর পাত্র : বসনিয়া-হারজেগোভিনা, ক্রোয়েশিয়া, ইংল্যান্ড, গ্রিস, ইতালি, নেদারল্যান্ডস, পর্তুগাল ও রাশিয়া৷ এশিয়া ও কনকাকাফ দেশগুলোর পাত্র : অস্ট্রেলিয়া, ইরান, জাপান, দক্ষিণ কোরিয়া, কোস্টারিকা, হন্ডুরাস, মেক্সিকো ও যুক্তরাষ্ট্র৷ আফ্রিকা, দক্ষিণ আমেরিকা ও ইউরোপের একটি দেশের পাত্র : আলজেরিয়া, ক্যামেরুন, ঘানা, আইভরিকোস্ট, নাইজেরিয়া, চিলি, ইকুয়েডর এবং ফ্রান্স৷ এসিবি/ জেডএইচ (ডিপিএ)",
  "manualKeyPhrases" : [ "ড্র", "শুক্রবার", "সাংবাদিক", "ফিফা", "বিশ্বকাপ" ],
  "automaticKeyPhrases" : [ "" ]
}