{
  "docID" : 11338,
  "source" : "http://www.dw.com/",
  "lang" : "BN",
  "url" : "http://www.dw.com/bn/আফগানিস্তানে-মেয়েদের-স্কুলে-যাওয়া-বন্ধ-করতে-চায়-তালেবান/a-16014569",
  "title" : "আফগানিস্তানে মেয়েদের স্কুলে যাওয়া বন্ধ করতে চায় তালেবান",
  "date" : "11.06.2012",
  "writter" : "",
  "categories" : [ "সমাজ সংস্কৃতি" ],
  "article" : "২০১৪ সালের মধ্যেই তারা মেয়েদের স্কুলে যাওয়া বন্ধ করতে চায়, বলে আফগান গুপ্তচর বিভাগের খবর৷ নানাভাবে, নানা পন্থায় আতঙ্ক ছড়ানোর চেষ্টা করছে তালেবান৷ ওদিকে দেশের ১১টি প্রদেশে প্রায় ৫৫০টি স্কুল নিরাপত্তার অভাবে বন্ধ৷ ২০০৮ সালের নভেম্বর মাসে দক্ষিণের কান্দাহার শহরের ঘটনা৷ স্কুলে যাওয়ার পথে ১৫টি মেয়ের উপর অ্যাসিড ছোঁড়া হয়৷ তালেবান বিদ্রোহ তখন চরমে উঠছে৷ সে যাবৎ এ ধরণের বড় আক্রমণ ঘটেনি বটে, কিন্তু স্কুলে আগুন ধরানো কিংবা বিষ ছড়ানো, অথবা পড়ুয়াদের পানীয় জলে বিষ মেশানোর ঘটনা ঘটেছে এবং ঘটে চলেছে৷ আরো বড় কথা, তালেবানরা নিজেই যে শুধু এ ধরণের কাজ করছে, এমন নয়৷ তারা স্কুলের পড়ুয়াদেরও বুঝিয়ে-সুঝিয়ে এবং ভয় দেখিয়ে এ ধরণের কাজ করতে বাধ্য করছে৷ তাখার প্রদেশে গত বুধবার অন্যান্যদের সঙ্গে দু'জন উঁচু ক্লাসের মেয়েকে গ্রেপ্তার করা হয়৷ তারা বলে, তাদের নাকি ক্লাসরুমে বিষ ছড়িয়ে দিতে বাধ্য করা হয়েছিল৷ বাধ্য করে তাদেরই এক আত্মীয়, যে নাকি তালেবানের সদস্য৷ তাদের বলা হয়, তারা কাজটা না করলে তাদের গুমখুন করা হবে৷ শুধু ছাত্রীরাই নয়, ছাত্ররাও অবস্থা এবং স্কুল বিশেষে আতঙ্কের শিকার৷ স্কুলের ইউনিফর্ম পরা ছাত্ররা গেটে অন্য ছাত্রদের বডি সার্চ করে দেখছে, তাদের কাছে অস্ত্র কিংবা বিষ আছে কিনা৷ স্কুলের বাইরে পুলিশের চেকপয়েন্ট, সেখানে প্রতিদিন কয়েকজন ছাত্র এবং একজন শিক্ষক পাহারায় থাকেন৷ এ সবই রাজধানী কাবুলের দৃশ্য৷ কিন্তু দেশ জুড়ে হাজার হাজার ছেলেমেয়ে স্কুল ছেড়ে চাকর-বাকরের কাজ নিতে বাধ্য হয়েছে, সেটাও একটা ট্র্যাজেডি৷ যেমন এটা একটা ট্র্যাজেডি যে, দেশ জুড়ে স্কুল বন্ধ হওয়ায় প্রায় দু'লাখ শিশুর পড়াশুনার আর কোনো পথ নেই৷ এবং স্বভাবতই এই শিশুদের অধিকাংশই মেয়ে৷ তালেবান বলছে, এ সবই মিথ্যা প্রচারণা৷ তারা শিক্ষার বিরুদ্ধে নয়, শুধু ইসলাম-বিরোধী শিক্ষার বিরুদ্ধে৷ কিন্তু বিশেষজ্ঞরা বলছেন, স্কুল বন্ধ করাটা হল তালেবানের নিয়ন্ত্রণ স্থাপন করার একটা পরোক্ষ পন্থা৷ তালেবান এখন আর সরাসরি সশস্ত্র সংঘাতের পথে যেতে চাইছে না৷ তারা ভীতিপ্রদর্শন ও আতঙ্ক ছড়ানোর মাধ্যমে সামাজিক ও রাজনৈতিক নিয়ন্ত্রণ অর্জন করতে চাইছে৷ প্রতিবেদন: অরুণ শঙ্কর চৌধুরী (রয়টার্স) সম্পাদনা: দেবারতি গুহ",
  "manualKeyPhrases" : [ "ভয়", "তালেবান", "আতঙ্ক", "মেয়ে", "স্কুল" ],
  "automaticKeyPhrases" : [ "" ]
}