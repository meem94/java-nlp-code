{
  "docID" : 10785,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেয়েদের-বিক্রি-করার-ঘোষণায়-নিন্দা/a-17615361",
  "title" : "মেয়েদের বিক্রি করার ঘোষণায় নিন্দা",
  "date" : "07.05.2014",
  "writter" : "",
  "categories" : [ "সমাজ সংস্কৃতি" ],
  "article" : "নাইজেরিয়ার একটি স্কুল থেকে গত মাসে দুই শতাধিক ছাত্রীকে অপহরণের দায় স্বীকার করে তাদেরকে বাজারে বিক্রি করে দেয়ার হুমকি দিয়েছে জঙ্গি গোষ্ঠী বোকো হারাম৷ অপহৃতদের উদ্ধারে সহায্যের প্রস্তাব দিয়েছে যুক্তরাষ্ট্র ও যুক্তরাজ্য৷ ব্রিটিশ পররাষ্ট্রমন্ত্রী উইলিয়াম হেগ মঙ্গলবার অপহৃত স্কুল ছাত্রীদের উদ্ধারে সহায়তা করতে নাইজেরিয়াকে প্রস্তাব দিয়েছে৷ ভিয়েনায় ইউরোপীয় সম্মেলনে হেগ সাংবাদিকদের বলেন, ‘‘বোকো হারাম নিজেদের যুদ্ধে এই শিক্ষার্থীদের অস্ত্র হিসেবে ব্যবহার করতে চাইছে৷ এটা একেবারেই অনৈতিক৷'' এদিকে যুক্তরাষ্ট্রও এই ছাত্রীদের উদ্ধারে সহায়তার প্রস্তাব দিয়েছে৷ মার্কিন প্রশাসন জানিয়েছে, ঐ ছাত্রীদের বয়স ১৬ থেকে ১৮ এবং তাদের সীমান্তের কাছে কোনো একটি জায়গায় লুকিয়ে রাখা হয়েছে, যেখান থেকে পাচার করা খুব সহজ৷ তাই এ বিষয়ে তারা ভীষণ উদ্বিগ্ন৷ ডেমোক্র্যাটিক দলের সেনেটর অ্যামি ক্লোবুশার সেনেটে বক্তব্যে বলেন, ‘‘এমন বর্বরতা দেখেও আমরা চোখ বন্ধ করে থাকতে পারি না৷'' সেনেটে এ ঘণ্টার নিন্দা জানান তিনি৷ অবিলম্বে এ বিষয়ে পদক্ষেপ নেয়ার জন্য ছয়জন সেনেটর একটি খসড়া প্রস্তাব জমা দিয়েছেন৷ সংকট সমাধানে এরই মধ্যে নাইজেরিয়ায় গেছেন মার্কিন উপ-পররাষ্ট্র মন্ত্রী সারা সেওয়াল৷ বার্তা সংস্থা এএফপি সোমবার বোকো হারামের শীর্ষ নেতার ৫৭ মিনিটের একটি ভিডিও বার্তা প্রকাশ করেছে৷ সেখানে ২৭৬ ছাত্রীকে অপহরণের কথা স্বীকার করেছে ইসলামি দল বোকোহারামের নেতা আবু বকর শেকাউ৷ ভিডিওতে শেকাউ প্রথমবারের মত ছাত্রীদেরকে অপহরণের স্বীকারোক্তি দিয়ে বলেন, ‘‘আমি আপনাদের মেয়েদেরকে অপহরণ করেছি৷ আমি আবারো বলতে চাই পশ্চিমা শিক্ষা এদেশে বন্ধ করতে হবে৷ আল্লাহর ওয়াস্তে আমি তাদেরকে বাজারে বিক্রি করে দেব৷'' সেখানে তিনি বলেন বর্তমানে ঐ ছাত্রীদের তারা দাসী হিসেবে ব্যবহার করছে৷ এই ভিডিও পুরো বিশ্বে নিন্দার ঝড় তুলেছে৷ শেকাউ আরো বলেন, ‘‘মেয়েদের স্কুলে যাওয়া উচিত না, বরং তাদের বিয়ে দেয়া উচিত৷ আমি পশ্চিমা শিক্ষার স্কুল থেকে ছাত্রীদের অপহরণ করেছি৷ আমি বলছি পশ্চিমা শিক্ষার দিন শেষ৷ মেয়েরা ফিরে যাও এবং বিয়ে কর৷ আমি চাই ৯ বছর বা ১২ বছর বয়সে মেয়েরা বিয়ে করুক৷'' স্থানীয় হাউসা এবং আরবি ভাষায় তিনি এসব কথা বলেন৷ অসমর্থিত সূত্রে জানা গেছে এসব মেয়েদের চাদ ও ক্যামেরুন সীমান্তে কাছে নিয়ে যাওয়া হয়েছে এবং মাত্র ১২ ডলারে তাদের বিক্রি করা হচ্ছে৷ তবে ছাত্রীদের কোথায় নিয়ে যাওয়া হয়েছে বা রাখা হয়েছে সে সম্পর্কেও ভিডিও বার্তায় কিছু বলেননি৷ এই ঘটনায় সমালোচনার মুখে পড়েছে নাইজেরিয়া সরকার৷ নিখোঁজদের সন্ধানে সরকারের আরো তৎপর হওয়ার দাবিতে গত সপ্তাহে আবুজায় বিক্ষোভকারীদের এক নেতাকে নাওমি মুতাহকে কর্তৃপক্ষ সোমবার গ্রেপ্তার করেছে৷ এতে করে নিরাপত্তা বাহিনীর বিরুদ্ধে ক্ষোভ আরো ফুঁসে উঠেছে৷ গত ১৪ এপ্রিল নাইজেরিয়ার উত্তরপূর্বাঞ্চলীয় বর্নো রাজ্যের একটি স্কুল থেকে তিন শতাধিক ছাত্রীকে অপহরণ করে জঙ্গি গোষ্ঠী বোকো হারাম৷ চিবোক-এর সরকারি বালিকা উচ্চ বিদ্যালয়ে চড়াও হয় জঙ্গিরা৷ ৫৩ ছাত্রী পালাতে সমর্থ হলেও এখনও জঙ্গিদের হাতে বন্দি ২৭৬ জন৷ এপিবি/এসবি (এপি, এএফপি, রয়টার্স)",
  "manualKeyPhrases" : [ "নাইজেরিয়া", "দায়", "অপহৃত", "হুমকি", "যুক্তরাজ্য", "বিক্রি", "যুক্তরাষ্ট্র", "ছাত্রী", "জঙ্গি", "অপহরণ" ],
  "automaticKeyPhrases" : [ "" ]
}