{
  "docID" : 15245,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিপাকে-স্যামসাং-ইউরোপে-বিক্রি-আপাতত-বন্ধ/a-15312551",
  "title" : "বিপাকে স্যামসাং, ইউরোপে বিক্রি আপাতত বন্ধ",
  "date" : "12.08.2011",
  "writter" : "",
  "categories" : [ "বিজ্ঞান পরিবেশ" ],
  "article" : "স্যামসাং ও অ্যাপল-এর মধ্যকার লড়াই ক্রমশ আইনী লড়াইয়ের দিকে গড়াচ্ছে৷ অভিযোগ উঠেছে, গ্যালাক্সি তৈরি করতে গিয়ে অ্যাপলের ডিজাইন অধিকার লঙ্ঘণ করেছে স্যামসাং৷ তাই গ্যালাক্সির বিক্রির উপর নিষেধাজ্ঞা আরোপ করেছে জার্মানি৷ স্যামসাং গ্যালাক্সি ১০.১ এবং আইপ্যাড টু - এই দুয়ের মধ্যে সাদৃশ্যের অভিযোগ৷ কিন্তু নির্মাতা দুটি আলাদা প্রতিষ্ঠান৷ দক্ষিণ কোরিয়ার স্যামসাং এর বিরুদ্ধে অভিযোগ উঠেছে গ্যালাক্সি তৈরি করতে গিয়ে আইপ্যাড এর ডিজাইন চুরি করেছে সংস্থাটি৷ স্বভাবতই, এই অভিযোগ আইপ্যাড-এর নির্মাতা মার্কিন প্রতিষ্ঠান অ্যাপল এর৷ ঐ বাণিজ্যিক লড়াই গড়িয়েছে আদালতে৷ গত মঙ্গলবার জার্মানির ডুসেলডর্ফ শহরের একটি আদালত অ্যাপল এর অভিযোগ আমলে নিয়েছে এবং আপাতত নেদারল্যান্ডস ছাড়া ইউরোপের অন্যান্য বাজারে গ্যালাক্সি ১০.১ বিক্রি বন্ধ রাখার নির্দেশ দিয়েছে৷ তবে নেদারল্যান্ডসের আদালতেও স্যামসাং এর বিরুদ্ধে ডিজাইন অধিকার লঙ্ঘণের অভিযোগ দায়ের করেছে অ্যাপল৷ বুধবার সেদেশের আদালত এই বিষয়ে সিদ্ধান্তের দিন ধার্য করেছে আগামী মাসে৷ দ্য হেগ এর জেলা আদালতের সংবাদমাধ্যম বিষয়ক বিচারক পিটার ব্লক এই প্রসঙ্গে জানিয়েছেন, সংক্ষেপে বলতে গেলে, স্যামসাং এর স্মার্টফোন এবং ট্যাবলেট বিক্রির উপর নিষেধাজ্ঞা চাচ্ছে অ্যাপল৷ আগামী ১৫ সেপ্টেম্বর এই বিষয়ে সিদ্ধান্ত নেবেন আদালত৷ বলাবাহুল্য, গত এপ্রিল থেকেই ডিজাইন অধিকারের লঙ্ঘণ নিয়ে লড়াইয়ে ব্যস্ত অ্যাপল এবং স্যামসাং৷ এই মাসের শুরুতে অস্ট্রেলিয়ার আদালতে স্যামসাং-এর বিরুদ্ধে পেটেন্ট বিধি ভঙ্গের অভিযোগ দায়ের করে অ্যাপল৷ সর্বশেষ নেদারল্যান্ডসের আদালতে এই নিয়ে অভিযোগ দায়ের করা হলো৷ এই বিষয়ে অবশ্য দুই পক্ষের আইনজীবীরা মুখ খুলতে নারাজ৷ এদিকে, ডুসেলডর্ফ আদালতের নির্দেশের পর টেলিকম জায়ান্ট ভোডাফোন, সংস্থাটির গ্রাহকদেরকে ট্যাবলেট কম্পিউটার সরবরাহ বন্ধের সিদ্ধান্ত নিয়েছে৷ যারা ইতিমধ্যে এগুলো কিনতে চেয়েছে, তাদের সঙ্গে যোগাযোগ করছে ভোডাফোন এবং অনুরোধ করছে, ক্রয় চাহিদা বাতিল করার জন্য৷ সংস্থাটির আশঙ্কা, আদালত হয়তো ভবিষ্যতে সাময়িক নিষেধাজ্ঞাকে স্থায়ী রূপ দিতে পারে৷ ভোডাফোনের এক মুখপাত্র জানিয়েছেন, আমরা আইনী প্রক্রিয়ার দিকে নিবিড় নজর রাখছি৷ এবং যুক্তরাজ্যের বাজার সম্পর্কে স্যামসাং এর সঙ্গে আলোচনাও চলছে৷ তবে এটি কেনার আগাম যেসব চাহিদা পাওয়া গেছে, সেগুলো স্থগিত করেছি আমরা৷ প্রতিবেদন: আরাফাতুল ইসলাম সম্পাদনা: রিয়াজুল ইসলাম",
  "manualKeyPhrases" : [ "স্যামসাং", "আইপ্যাড", "অ্যাপল", "গ্যালাক্সি", "লড়াই", "জার্মানি" ],
  "automaticKeyPhrases" : [ "" ]
}