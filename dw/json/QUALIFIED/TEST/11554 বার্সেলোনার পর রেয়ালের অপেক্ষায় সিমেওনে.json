{
  "docID" : 11554,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্সেলোনার-পর-রেয়ালের-অপেক্ষায়-সিমেওনে/a-17651443",
  "title" : "বার্সেলোনার পর রেয়ালের অপেক্ষায় সিমেওনে",
  "date" : "22.05.2014",
  "writter" : "",
  "categories" : [ "খেলাধুলা" ],
  "article" : "বার্সেলোনার আশার গুড়ে বালি দিয়ে স্প্যানিশ লিগে ১৮ বছরের খরা কাটিয়েছে অ্যাটলেটিকো মাদ্রিদ৷ কোচ দিয়েগো সিমেওনের চোখে এখন আরেকটি স্বপ্ন- রেয়াল মাদ্রিদকে হারিয়ে চ্যাম্পিয়ন্স লিগ ট্রফিও ঘরে তোলা৷ শনিবার পর্তুগালের রাজধানী লিসবনে হবে চ্যাম্পিয়ন্স লিগ ফাইনাল৷ ফাইনালে এ আসরের সফলতম দল রেয়ালের প্রতিপক্ষ ৪০ বছর পর ফাইনালে ওঠা অ্যাটলেটিকো মাদ্রিদ৷ অল স্প্যানিশ ফাইনাল৷ কাগজে-কলমে অসম দুই দলের এ ম্যাচে রেয়ালে থাকবে তারকার ছড়াছড়ি৷ মাদ্রিদেরই আরেক ক্লাবে তারার এত আলো নেই৷ মূলত যাঁর কাঁধে চড়ে অ্যাটলেটিকো এ পর্যন্ত এসেছে, সেই দিয়েগো কস্তাও চোটের কারণে খেলতে পারেবন কিনা সন্দেহ৷ তবুও রেয়াল মাদ্রিদের ডিফেন্ডার স্যার্খিও রামোস মনে করেন, শনিবারের ফাইনালে অ্যাটলেটিকোই ফেবারিট৷ দিয়েগো সিমেওনে দলের খোল নলচেই যে বদলে দিয়েছেন! তাই গত দশ বছরে স্প্যানিশ লিগ রেয়াল আর বার্সা ছাড়া আর কোনো ক্লাবকে চ্যাম্পিয়ন হতে না দেখলেও এবার দেখেছে৷ শেষ ম্যাচে বার্সেলোনার সাঙ্গে ড্র করে ঘরে তুলে নিয়েছে লা লিগা শিরোপা৷ অ্যাটলেটিকো শেষবার লা লিগা জিতেছিল ১৯৯৬ সালে৷ সেবার দলকে স্পেন সেরা করা দিয়েগো সিমেওনে আবার ফিরেছেন মাদ্রিদে৷ এই দফা কোচ হয়ে৷ কোচ হয়েই বাজিমাত৷ মাঠে এখন নতুন চেহারার অ্যাটলেটিকো৷ বার্সা-রেয়ালকে টপকে এখন তারাও পারে লা লিগা জিততে৷ অ্যাটলেটিকো চ্যাম্পিয়ন্স লিগ জিততে পারবে না – এমন ভাবার লোক এখন সত্যিই খুব কম৷ রেয়ালের ডিফেন্ডার স্যার্খিও রামোস বলেছেন, এ পর্যন্ত নয়বার চ্যাম্পিয়ন্স লিগ জিতলেও এবারের ফাইনালে অ্যাটলেটিকোই ফেবারিট৷ বলার কারণ আছে৷ আর্জেন্টিনা এবং অ্যাটলেটিকোর সাবেক মিডফিল্ডার দিয়েগো সিমেওনে ২০১১ সালে যোগ দিয়েছেন কোচ হিসেবে৷ তারপর থেকে অ্যাটলেটিকো দিনে দিনে এমন বদলেছে যে লা লিগায় স্পেনের কোনো ক্লাব তো বটেই, এমনকি চ্যাম্পিয়ন্স লিগে বিশ্বের কোনো ক্লাবই পারেনি তাদের থামাতে৷ বার্সার সঙ্গে ড্র করে অ্যাটলেটিকো লা লিগা জেতার পরই শনিবারের চ্যাম্পিয়ন্স লিগ ফাইনাল সম্পর্কে সিমেওনে বলে রেখেছেন, ‘‘ লা লিগায় আমরা ইতিহাস গড়েছি৷ তবে এখনই আবার লিসবনের ফাইনালের জন্য মাঠে ফিরতে হবে৷'' তাঁর অধীনে ছোট-বড় মিলিয়ে এ পর্যন্ত চারটি শিরোপা জিতেছে অ্যাটলেটিকো মাদ্রিদ৷ পঞ্চমের দেখাও কি পাবে এবার? এসিবি/ডিজি (ডিপিএ, রয়টার্স)",
  "manualKeyPhrases" : [ "চ্যাম্পিয়ন্স লিগ", "অ্যাটলেটিকো", "দিয়েগো", "রেয়াল", "মাদ্রিদ", "সিমেওনে" ],
  "automaticKeyPhrases" : [ "" ]
}