{
  "docID" : 11812,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারত-মনে-করে-সিরিয়া-সংকটের-একসূত্রীয়-সমাধান-হয়না/a-15745590",
  "title" : "ভারত মনে করে সিরিয়া সংকটের একসূত্রীয় সমাধান হয়না",
  "date" : "16.02.2012",
  "writter" : "",
  "categories" : [ "বিশ্ব" ],
  "article" : "সিরিয়া সংকটের প্রশ্নে ভারত বলেছে, একসূত্রীয় সমাধান সকলের কাছে গ্রহণযোগ্য নয়৷ দরকার সংলাপ ও বোঝাপড়া৷ পররাষ্ট্রমন্ত্রী এস.এম কৃষ্ণা নতুনদিল্লিতে জাতিসংঘ সাধারণ পরিষদের প্রধানের সঙ্গে আলোচনায় একথা বলেন৷ সিরিয়ার নেতৃত্বাধীন সমঝোতা প্রক্রিয়ার ওপর জোর দিয়ে পররাষ্ট্রমন্ত্রী এস.এম কৃষ্ণা বলেন, মধ্যপ্রাচ্য সংকট সমাধানের পথ হলো সংলাপ৷ পশ্চিম এশিয়ার শান্তি ও সুস্থিতির সঙ্গে ভারতের স্বার্থ জড়িত৷ প্রায় ৬০ লাখ ভারতীয়ের জীবন ও জীবিকার প্রশ্ন এটা৷ জাতিসংঘ সাধারণ পরিষদের প্রধান আব্দুল আজিজ-আল-নাসের'এর সঙ্গে এক বৈঠকে তিনি ভারতের এই অবস্থানের কথা তুলে ধরে বলেন, সিরিয়া সংকটের একসূত্রীয় সমাধান হতে পারেনা৷ সেটা সকলের কাছে গ্রহণযোগ্য নয়৷ নাসের জাতিসংঘের নিরাপত্তা পরিষদের সম্প্রসারণে আন্ত:সরকার আলোচনাকারী কমিটির নেতৃত্ব করছেন৷স্বভাবতই নিরাপত্তা পরিষদের সংস্কার নিয়েও আলোচনা হয়৷ ভারত বর্তমানে নিরাপত্তা পরিষদের অস্থায়ী সদস্য৷ স্থায়ী সদস্যপদের জন্য ভারত উঠেপড়ে লেগেছে৷ আল-নাসের আজ প্রধানমন্ত্রী ড. মনমোহন সিং-এর সঙ্গে সাক্ষাৎ করেন৷ সিরিয়া সংকট নিয়ে পররাষ্ট্রমন্ত্রী পৃথকভাবে আলোচনা করেন সৌদি আরবের রাষ্ট্রদূতের সঙ্গে৷ পররাষ্ট্র মন্ত্রণালয়ের পূর্ব ডিভিশনের সচিব সঞ্জয় সিং বলেন, আরব বিশ্বের সঙ্গে ভারতের বিশেষ সম্পর্ক আছে৷ঐ অঞ্চলের পরিস্থিতির দিকে ভারত নজর রাখছে৷ সংকট মোচনে বিদেশি শক্তির চাপ সৃষ্টির বিষয়ে সতর্ক কোরে দিয়ে তিনি বলেন, জাতিসংঘ এবং আঞ্চলিক সংস্থাগুলির ভূমিকা অনস্বীকার্য৷ পরিবর্তনের সন্ধিক্ষণে যেসব দেশ দাঁড়িয়ে ভারত তাদের সাহায্য করতে প্রস্তুত৷ এমাসের প্রথমদিকে সিরিয়ায় আন্দোলনকারীদের ওপর দমনপীড়নের নিন্দা করে ভারত বলেছে, সিরিয়ায় নেতৃত্ব বদল হবে গণতান্ত্রিক পথে৷ জাতিসংঘ সাধারণ পরিষদের নতুন প্রস্তাবে নাগরিকদের ওপর নৃশংসতা বন্ধ করতে সিরিয়ার প্রেসিডেন্ট বাসার-অল-আসাদের প্রতি আহ্বান জানানো হয়৷ নতুন প্রস্তাবে বহুদলীয় শাসন ব্যবস্থার কথা বলা হয়৷ উল্লেখ্য, শাসক দল বাথ পার্টি বহু বছর ধরে একচেটিয়াভাবে একদলীয় শাসন চালিয়ে এসেছে৷ জাতিসংঘের প্রস্তাব গৃহীত হলে সিরিয়ায় বহু-দলীয় শাসন ব্যবস্থার পথ সুগম হবে৷ নতুন সংবিধানের জন্য সিরিয়ায় গণভোট নেয়া হবে এমাসের ২৬ তারিখে৷ তার ৯০ দিন পর হবে নির্বাচন৷ প্রতিবেদন: অনিল চট্টোপাধ্যায়, নতুনদিল্লি সম্পাদনা:",
  "manualKeyPhrases" : [ "কৃষ্ণা", "পররাষ্ট্রমন্ত্রী", "জাতিসংঘ", "সিরিয়া", "সমাধান", "প্রধান", "সংকট", "সাধারণ", "ভারত", "আলোচনা" ],
  "automaticKeyPhrases" : [ "" ]
}