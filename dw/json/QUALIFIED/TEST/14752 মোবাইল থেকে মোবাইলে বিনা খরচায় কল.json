{
  "docID" : 14752,
  "source" : "http://www.dw.com/",
  "lang" : "BN",
  "url" : "http://www.dw.com/bn/মোবাইল-থেকে-মোবাইলে-বিনা-খরচায়-কল/a-5999263",
  "title" : "মোবাইল থেকে মোবাইলে বিনা খরচায় কল",
  "date" : "13.09.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ইন্টারনেটে চ্যাটিং এখন আর নতুন কোন বিষয় নয়৷ পিসি-টু-পিসি কলও অনেকের কাছে পানিভাত৷ গুগল, ইয়াহু, হটমেইল -- সবারই আছে এই সেবা৷ তাহলে আর নতুন কী থাকলো! নাকি কথাবলার ইন্টারনেট প্রযুক্তি সীমাবদ্ধ হয়ে যাচ্ছে দিনেদিনে? ব্যাপারটা মোটেই সেরকম নয়৷ বরং ইন্টারনেট কলকে এখন জুড়ে দেয়া হচ্ছে মোবাইলে৷ মানে, মোবাইল থেকে মোবাইলে কথা বলা যাবে ইন্টারনেট ম্যাসেঞ্জার ব্যবহার করে৷ সেক্ষেত্রে এই কল হবে বিনা খরচায়৷ তবে মোবাইলে ইন্টারনেট সংযোগ থাকতে হবে৷ লুক্সেমবুর্গ থেকে শুরু ইউরোপের ছোট্ট একটি দেশ লুক্সেমবুর্গ৷ সেদেশে ২০০৩ সালে প্রতিষ্ঠিত হয় স্কাইপ লিমিটেড সংক্ষেপে স্কাইপ৷ প্রতিষ্ঠানটির মূল সেবা ইন্টারনেট ভিত্তিক৷ প্রথম দিকে স্কাইপ তেমন একটা জনপ্রিয় না হলেও ইদানিং এটি বেশ নাম কুড়াচ্ছে৷ বিশেষ করে বাংলাদেশে এটির ব্যবহার ব্যাপক বাড়ছে৷ ইন্টারনেট বিশেষজ্ঞ সুমন আহমেদ সাবের এই প্রসঙ্গে বলেন, ইন্টারনেট সেবাদাতা হিসেবে আমরা দেখি যে, আমাদের অধিকাংশ ট্রাফিকের একটা বড় অংশ আসলে স্কাইপ ট্রাফিক৷ আমাদের দেশে কল টার্মিনেশন অবৈধ, কিন্তু স্কাইপের মাধ্যমে মানুষ এই কাজটি করে নিচ্ছে৷ ডাউনলোড স্কাইপ বর্তমানে একটু ভালোমানের মোবাইলে সুযোগ থাকে সফটওয়্যার ডাউনলোডের৷ তো সেই সুযোগটাই কাজে লাগিয়ে ডাউনলোড করে ফেলুন স্কাইপ৷ নোকিয়া ব্যবহারকারীরা ওভি ওয়েবসাইটে পাবেন স্কাইপের বিশেষ মোবাইল সংস্করণ৷ আইফোনের জন্যও রয়েছে সফটওয়্যারটির বিশেষ সংস্করণ৷ নানা জনের নানা মত স্কাইপ ব্যবহারকারীদের মতে, এর শব্দের মান খুব ভালো৷ একইসঙ্গে ভিডিও চ্যাটিং এর সুবিধাও অন্যান্য ম্যাসেঞ্জারের চেয়ে উন্নত৷ স্কাইপার মহিউদ্দিন নিলয়ের কথায়, এটা আমি আমার সেলফোনে লোড করে নিয়েছি৷ ফলে বিদেশে থাকা বন্ধুদের সঙ্গে যোগাযোগ অনেক সহজ হয়ে গেছে৷ ব্লগার আলী মাহমেদ জানান, বাংলাদেশ থেকে অস্ট্রেলিয়ার কিছু জায়গায় কল করলে মিনিটে ১৮০ টাকা লাগে৷ কেন আমরা ফোন কোম্পানিগুলোকে একগাদা টাকা দেবো৷ তারচেয়ে সবার স্কাইপ আইডি ব্যবহার করা উচিত৷ মোবাইলে ইন্টারনেট থাকলে ফ্রি শুরুতেই বলেছিলাম, ইন্টারনেট সংযোগ থাকলে মোবাইলে ব্যবহার করা যাবে স্কাইপ৷ তারপরও অনেকের কাছে প্রশ্ন জাগতে পারে, বাংলাদেশে এই সেবা কী সত্যিই বিনা খরচায় পাওয়া যাবে? চলুন শুনি সুমন আহমেদ সাবের এই প্রসঙ্গে কী বলেন৷ সিমন বলছেন, এখন অনেক মোবাইলেই ওয়াইফাই আছে৷ তাঁরা এই নেটওয়ার্ক ব্যবহার করে বিনা খরচায় কল করতে পারে৷ ওয়াইফাই না থাকলে সেক্ষেত্রে জিপিআরএস বা মোবাইল ইন্টারনেট সার্ভিস ব্যবহার করে স্কাইপ কল করা সম্ভব৷ অনেকে মাসিক নির্দিষ্ট হারে মোবাইল ইন্টারনেট বিল দেন৷ তাঁদের ক্ষেত্রে স্কাইপ ব্যবহার বাড়তি কোন খরচের ব্যাপার নয়৷ দুর্বল ইন্টারনেট তবে, বাংলাদেশের দুর্বল ইন্টারনেট সংযোগ স্কাইপ ব্যবহারে মাঝে মাঝে সমস্যা তৈরি করে বলে মত অনেকের৷ ব্লগার তাজুল ইসলাম মুন্না'র কথায়, অনেক সময় ইন্টারনেটের গতি কম থাকার ফলে স্কাইপ ব্যবহারে সমস্যা হয়৷ উল্লেখ্য, বর্তমানে বিশ্বজুড়ে যত আন্তর্জাতিক কল হয়, তার ১৩ শতাংশই করা হয় স্কাইপ ব্যবহার করে৷ এই সফটওয়্যার দিয়ে বিভিন্ন দেশের মোবাইল বা ল্যান্ডফোন নম্বরেও কল করা সম্ভব৷ তবে, সেটি সাশ্রয়ী, কিন্তু একেবারে বিনা খরচার নয়৷ প্রতিবেদন: আরাফাতুল ইসলাম সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "বাংলাদেশ", "ইন্টারনেট", "বিনা খরচায় কল", "মোবাইল", "স্কাইপ" ],
  "automaticKeyPhrases" : [ "" ]
}