{
  "docID" : 11143,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাঈদীর-মামলার-রায়-বৃহস্পতিবার-হরতালের-ডাক/a-16631461",
  "title" : "সাঈদীর মামলার রায় বৃহস্পতিবার, হরতালের ডাক",
  "date" : "27.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "জামায়াত নেতা মাওলানা দেলাওয়ার হোসাইন সাঈদীর যুদ্ধাপরাধ মামলার রায় দেয়া হবে আগামীকাল বৃহস্পতিবার৷ বিচারপতি এটিএম ফজলে কবীরের নেতৃত্বে তিন সদস্যের ট্রাইব্যুনাল-১ বুধবার এ ঘোষণা দেন৷ রায়ে সর্বোচ্চ শাস্তির আশা প্রসিকিউশনের৷ এদিকে ট্রাইব্যুনালে নিরাপত্তা আরও জোরদার করা হবে বলে জানিয়েছেন ডেপুটি রেজিষ্ট্রার৷ আর জমায়াতে ইসলামী রায়ের দিন আগামীকাল বৃহস্পতিবার সারাদেশে সকাল-সন্ধ্যা হরতাল ডেকেছে৷ আন্তর্জাতিক অপরাধ ট্রাইব্যুনাল গঠিত হওয়ার পর দেলাওয়ার হোসাইন সাঈদীর মামলা দিয়ে শুরু হয় তার কার্যক্রম৷ মামলার সব কাজ শেষ হলেও স্কাইপ সংলাপ বিতর্কের কারণে বিচারপতি নিজামুল হক নাসিমের পদত্যাগে ট্রাইব্যুনাল পুনর্গঠিত হলে ফের যুক্তিতর্ক উপস্থাপন হয়৷ গত ২৯ জানুয়ারি দু'পক্ষের যুক্তিতর্ক শেষে রায় ঘোষণার জন্য দিন অপেক্ষমান রাখে ট্রাইব্যুনাল৷ আর বৃহস্পতিবার সেই রায় ঘোষণার দিন বলে জানায় ট্রাইবুন্যাল, যা সাংবাদিদের জানান চিফ প্রসিকিউটর গোলাম আরিফ টিপু৷ ২০১০ সালের ২৯ জুন ধর্মীয় অনুভূতিতে আঘাতের অভিযোগে একটি মামলায় দেলাওয়ার হোসাইন সাঈদীকে গ্রেফতারের পর, ২ আগস্ট সাঈদীর বিরুদ্ধে মুক্তিযুদ্ধকালে পিরোজপুর জেলায় হত্যা, গণহত্যা, ধর্ষণ ও জ্বালাও-পোড়াওয়ের ঘটনায় ২০টি অভিযোগ আনা হয়৷ ৪ হাজার ৭৪ পৃষ্ঠার তদন্ত প্রতিবেদন জমা দিলে ১৪ জুলাই ২০১১ সালে তাঁর বিরুদ্ধে আনুষ্ঠানিক অভিযোগ আমলে নেয় ট্রাইব্যুনাল৷ তবে ২০টি অভিযোগের মধ্যে একটিতে দালিলিক প্রমাণ দিয়েছে, আর বাকি অভিযোগে সাক্ষী উপস্থাপন করেছে প্রসিকিউশন৷ তাই রায়ে সর্বোচ্চ শাস্তির আশা করেছেন প্রসিকিউটর হায়দার আলি৷ এদিকে রায় ঘোষণার দিনই বৃহস্পতিবার সারাদেশে দেলাওয়ার হোসাইন সাঈদীর মুক্তির দাবিতে সকাল সন্ধ্যা হরতাল ডেকেছে জামায়াতে ইসলামী৷ সংগঠনটির ভারপ্রাপ্ত সেক্রেটারি জেনারেল মাওলানা রফিকুল ইসলাম এক বিবৃতিকে এই কর্মসূচির কথা জানান৷ ট্রাইব্যুনালের ডেপুটি রেজিষ্ট্রার মেজবাহ আহমেদ জানিয়েছেন এতে রায় ঘোষণায় কোনো প্রভাব পড়বেনা৷ যথা সময়েই রায় দেয়া হবে৷ কোনোরকম নাশকতা এড়াতে ট্রাইব্যুনালের নিরাপত্তা আরও জোরদার থাকবে৷ বৃহস্পতিবার সকাল সাড়ে ১০ টায় সাঈদীর মামলার রায় পড়া শুরু হবে বলে জানানো হয়৷ এর আগে দুইটি মামলার রায়ে মাওলানা আবুল কালাম আযাদকে ফাঁসি এবং কাদের মোল্লাকে যাবজ্জীবন কারাদণ্ড দেয় ট্রাইব্যুনাল৷",
  "manualKeyPhrases" : [ "মামলা", "জামায়াত", "ইসলামী", "রায়", "হরতাল" ],
  "automaticKeyPhrases" : [ "" ]
}