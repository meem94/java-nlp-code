{
  "docID" : 10192,
  "source" : "http://www.dw.com/",
  "lang" : "BN",
  "url" : "http://www.dw.com/bn/সান্তালী-ভাষায়-ওয়েবসাইট-নাওয়ামার্শাল-ডট-নেট/a-15592515",
  "title" : "সান্তালী ভাষায় ওয়েবসাইট ‘নাওয়ামার্শাল ডট নেট’",
  "date" : "10.12.2011",
  "writter" : "",
  "categories" : [ "ব্লগওয়াচ" ],
  "article" : "সান্তালী ভাষায় টাইপিং সফটওয়্যার এবং ওয়েবসাইট তৈরি করেছেন রাজশাহীর এক তরুণ৷ বিশ্বের কয়েকটি দেশের বিভিন্ন অঞ্চলে এই ভাষাটি চালু থাকলেও ইন্টারনেটে সেটি এখনো জায়গা করে নিতে পারেনি৷ একদল ব্লগার এখন সেই কাজটি করছেন৷ বিশ্বের দশ থেকে এগারো লক্ষ মানুষের মায়ের ভাষা সান্তালী৷ এদের মধ্যে সাড়ে তিন লক্ষ মানুষের বাস বাংলাদেশে৷ বাকিদের অবস্থান ভারত, নেপাল, মালদ্বীপ এবং শ্রীলঙ্কার বিভিন্ন এলাকায়৷ সান্তালী ভাষায় উল্লেখযোগ্য সংখ্যক মানুষ কথা বললেও পাঠ্যপুস্তকে কিংবা বই আকারে এই ভাষাটি খুব একটা সুবিধাজনক অবস্থায় এখনো পৌঁছাতে পারেনি৷ ইন্টারনেটে বিভিন্ন ভাষার ব্যবহার দেখা গেলেও সান্তালী সেখানেও বঞ্চিত৷ এই ভাষাভাষীদের তথ্য অনুযায়ী, বাংলাদেশের কিছু বিদ্যালয়ে সান্তালী ভাষায় অধ্যায়নের সুযোগ রয়েছে৷ কিন্তু সেক্ষেত্রে বাংলা বর্ণমালায় সান্তালী লেখার চেষ্টা করা হয়৷ কিন্তু এই পদ্ধতি খুব একটা সুবিধাজনক নয়৷ কেননা, এতে করে সান্তালীর সঠিক উচ্চারণ অনেকক্ষেত্রেই সম্ভব হয় না৷ রাজশাহীর শিক্ষার্থী সমর মাইকেল সরেন সান্তালী ভাষাকে ইন্টারনেটে জনপ্রিয় করার গুরুদায়িত্ব নিজের কাঁধে তুলে নিয়েছেন৷ এই তরুণ ইতিমধ্যে তৈরি করেছেন ইউনিকোডভিত্তিক সান্তালী ভাষার টাইপিং সফটওয়্যার৷ এটি ব্যবহার করে মাইক্রোসফটের বিভিন্ন সফটওয়্যারে লেখালেখি করা যাবে৷ এমনকি ফেসবুক চ্যাটও সান্তালী ভাষায় সম্ভব হবে৷ বাংলা এবং সান্তালী ভাষার মধ্যকার ব্যবধান সম্পর্কে জানতে সমর মাইকেল সরেনকে খানিকটা ভাষান্তরের অনুরোধ করা হয় ডয়চে ভেলের পক্ষ থেকে৷ ‘বাংলাদেশ আমার দেশ, আমি একজন শিক্ষার্থী', এই লাইনটিকে সমর ভাষান্তর করলেন এভাবে, ‘বাংলাদিশম ইয়া দিশম৷ ইন্দ্রানিয়া দিশম নিয়া ছাতরাতানাই'৷ শুধু টাইপিং সফটওয়্যার নয়, সান্তালী ভাষার চর্চা বাড়াতে একটি ওয়েবসাইটও তৈরি করেছেন সমর৷ সান্তালী ভাষা লেখার বিভিন্ন কারিগরী তথ্য পাওয়া যাবে ওয়েবসাইটে৷ এই প্রসঙ্গে তিনি বলেন, ‘‘আমরা টেকনোলজি সাইডেও আগাতে চাই৷ ওয়েবসাইটে আমরা একটা টেকনোলজি বিভাগ রেখেছি৷ সেখানে আমরা সেখাতে চাই, আরো কিভাবে সান্তালী ভাষার ওয়েবসাইট তৈরি সম্ভব''৷ সমর এর তৈরি ওয়েবসাইটটির ঠিকানা: নাওয়ামার্শাল ডট নেট৷ নাওয়ামার্শাল এর বাংলা অর্থ হচ্ছে ‘প্রথম আলো'৷ সমর বলেন, ‘‘আমরা আমাদের সান্তালী ভাষাকে সারা বিশ্বের সামনে তুলে ধরতে চাই৷ বাংলা ভাষা ইন্টারনেটে যেমন জনপ্রিয়, সান্তালী ভাষাকেও সেরকম জনপ্রিয় করে তুলতে চাই আমরা''৷ সান্তালী ভাষাকে ইন্টারনেটে জনপ্রিয় করার এই কাজে সমরকে সহায়তা করছেন তাঁর বন্ধুরা৷ তাদের টিমের নাম ‘আদিবাসী অনলাইন কমিউনিটি অব বাংলাদেশ'৷ ইতিমধ্যে এক বছর পার করেছে সমর'এর এই টিম৷ উল্লেখ্য, আদিবাসী বাংলা ব্লগ ‘ডাব্লিউফরস্টাডি বা উইন্ডো ফর স্টাডি'এর একজন মডারেটরও সমর মাইকেল সরেন৷ এবছর ডয়চে ভেলের সেরা ব্লগ অনুসন্ধান প্রতিযোগিতার ইউজার প্রাইজ জয় করেছে এই ব্লগ সাইটটি৷ আদিবাসীদের নানা অধিকার বা দাবি ইন্টারনেট দুনিয়ায় ছড়িয়ে দিতে কাজ করছে ডাব্লিউফরস্টাডি ডট কম৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "নেট’", "সান্তালী", "ভাষায়", "‘নাওয়ামার্শাল", "ওয়েবসাইট", "ডট" ],
  "automaticKeyPhrases" : [ "" ]
}