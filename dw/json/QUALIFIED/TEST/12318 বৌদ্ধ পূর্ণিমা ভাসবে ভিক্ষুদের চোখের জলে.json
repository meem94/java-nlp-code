{
  "docID" : 12318,
  "source" : "http://www.dw.com/",
  "lang" : "BN",
  "url" : "http://www.dw.com/bn/বৌদ্ধ-পূর্ণিমা-ভাসবে-ভিক্ষুদের-চোখের-জলে/a-16278665",
  "title" : "বৌদ্ধ পূর্ণিমা ভাসবে ভিক্ষুদের চোখের জলে",
  "date" : "02.10.2012",
  "writter" : "",
  "categories" : [ "বিশ্ব" ],
  "article" : "কক্সবাজরে আক্রান্ত বৌদ্ধ বসতিতে এখন কান্না আর শোকের মাতম৷ কাঁদছেন বৌদ্ধ ভিক্ষুরা৷ তাঁরা এই আশ্বিনে তাঁদের শান্তির বাণী প্রচারের ধর্মীয় অনুষ্ঠান ‘বর্ষাবাস’ পালন করতে পারবেন না৷ যেমন পালন করতে পারেন নি ‘মধু পূর্ণিমা’৷ শনিবার ছিল বৌদ্ধ ধর্মাবলম্বীদের ‘মধু পূর্ণিমা'৷ আর সেই রাতেই হামলা এবং আগুন ধরিয়ে দেয়া হয় কক্সবাজারের রামুর বৌদ্ধ বিহারগুলোতে৷ লুটপাট এবং ভাঙচুর করা হয় বৌদ্ধ বসতিতে৷ ফলে তাঁদের পুজার সব আয়োজন পরিণত হয় ধ্বংস্তুপে৷ আর চলমান ‘বর্ষাবাস' অনুষ্ঠানও বন্ধ হয়ে গেছে৷ বৌদ্ধ বিহারে তিন মাস ধরে চলে এই আচার অনুষ্ঠান৷ শেষ হয় আশ্বিনের বৌদ্ধ পূর্ণিমার মধ্য দিয়ে৷ বর্ষাবাসে বৌদ্ধ পুরোহিতরা বিহারে বিহারে শান্তি আর ধর্মের আলোচনা করেন৷ অশান্তির আগুনে এখন আর তা সম্ভব হচ্ছেনা৷ যা ডয়চে ভেলেকে টেলিফোনে জানন রামু কেন্দ্রীয় সীমা বৌদ্ধ বিহারের শিলপ্রিয় ভান্তে ভিক্ষু৷ রামুর পর পটিয়া, উখিয়া এবং মহেষখালীতে হামলা হয়েছে ৷ এখন পরিস্থিতি শান্ত হয়ে আসা শুরু করলেও থমথমে অবস্থা কাটেনি৷ আর ক্ষতিগ্রস্তরা মানবেতর জীবনযাপন করেছেন বলে জানালেন ওই এলাকার ক্ষতিগ্রস্তদের একজন সুশীল বড়ুয়া৷ পরিস্থিতি কিছুটা শান্ত হয়ে আসায় আশেপাশের গ্রামসহ সারা দেশের বৌদ্ধ সম্প্রদায়ের লোকজন রামুর বড়ুয়া পাড়ায় ক্ষতিগ্রস্তদের দেখতে গিয়ে কান্নায় ভেঙে পড়ছেন৷ কান্নায় ভেঙে পড়ছেন বৌদ্ধ পুরোহিতরাও৷ এদিকে ঢাকায় দপ্তরবিহীন মন্ত্রী সুরঞ্জিত সেনগুপ্ত অভিযোগ করেছেন যে, পুলিশ ও প্রসাশনের নিষ্ক্রিয়তার জন্যই এই নারকীয় হামলা সম্ভব হয়েছে৷ এই হামলা ও আগুনের ঘটনায় এ পর্যন্ত কক্সবাজার এবং চট্টগ্রামের বিভিন্ন থানায় ১৪টি মামলা হয়েছে৷ এখনো পর্যন্ত গ্রেপ্তার করা হয়েছে ১৮৫ জনকে৷ আর রামু থানার ভারপ্রাপ্ত কর্মকর্তা নজিবুল হককে দায়িত্বে অবহেলার অভিযোগে সরিয়ে দেয়া হয়েছে৷ অব্যাহত রয়েছে সেনাবাহিনীর টহল৷ এছাড়া রামুতে হামলার সময় পুলিশের নিষ্ক্রিয়তা চ্যালেঞ্জ করে আজ হাইকোর্টে একটি রিট হয়েছে৷ তারপরেও অবশ্য বৌদ্ধ বসতিতে আতঙ্ক কাটছেনা৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "আগুন", "বৌদ্ধ", "অনুষ্ঠান", "ভিক্ষু", "নারকীয়", "পূর্ণিমা" ],
  "automaticKeyPhrases" : [ "" ]
}