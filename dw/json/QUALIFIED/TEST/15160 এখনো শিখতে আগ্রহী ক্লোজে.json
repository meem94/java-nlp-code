{
  "docID" : 15160,
  "source" : "http://www.dw.com/",
  "lang" : "BN",
  "url" : "http://www.dw.com/bn/এখনো-শিখতে-আগ্রহী-ক্লোজে/a-16518181",
  "title" : "এখনো শিখতে আগ্রহী ক্লোজে",
  "date" : "13.01.2013",
  "writter" : "",
  "categories" : [ "খেলাধুলা" ],
  "article" : "জার্মানি এবং লাৎসিও তারকা মিরোস্লাভ ক্লোজে এখনো শিখতে আগ্রহী৷ অথচ বয়স তাঁর ৩৪ এবং জাতীয় দলের হয়ে গের্ড ম্যুলারের গড়া গোল রেকর্ড ভাঙা নিয়ে বিশেষ মাতামাতিতে আগ্রহী নন তিনি৷ জার্মান ফুটবল ফেডারেশনের (ডিএফবি) ওয়েবসাইটে প্রকাশিত এক সাক্ষাৎকারে ক্লোজে বলেছেন, ‘আমি এখনো খেলায় উন্নতি করতে চাই এবং নিত্য নতুন কৌশল রপ্ত করতে চাই৷' তিনি বলেন, জাতীয় দলের এবং ক্লাবের সর্বোচ্চ সাফল্যের জন্য লড়াই করছি আমি৷ ইটালির ফুটবল লিগ সেরিয়ে আ'তে দ্বিতীয় অবস্থানে আছে ক্লোজের দল লাৎসিও৷ জার্মান জাতীয় দলের হয়ে দ্বিতীয় সর্বোচ্চ গোলদাতাও তিনি৷ এক্ষেত্রে ম্যুলারের রেকর্ড ছুঁতে আর মাত্র একটি গোল দরকার তাঁর৷ কিন্তু ভের্ডার ব্রেমেন এবং বায়ার্ন মিউনিখের এই তারকা কোনোভাবেই নিজেকে মিউনিখ কিংবদন্তী ম্যুলারের সঙ্গে তুলনা করতে রাজি নন৷ ক্লোজে বলেন, ‘আমরা ভিন্ন সময়ে ভিন্ন পদ্ধতিতে আক্রমণভাগে খেলা দুই ফুটবলার৷ গের্ড ম্যুলার সবসময়েই অতুলনীয়৷' ডিএফবিকে দেওয়া সাক্ষাৎকারে ক্লোজে এসি মিলানের জার্মানিতে জন্ম নেওয়া ঘানার খেলোয়াড় কেভিন-প্রিন্স বোয়াটেং'এর প্রশংসা করেছেন৷ দিনকয়েক আগে দর্শকরা ‘বানর' বিষয়ক বর্ণবাদী মন্তব্য করায় মাঠ থেকে বেরিয়ে গিয়েছিলেন বোয়াটেং৷ এসময় তাঁর সতীর্থরাও তাঁকে অনুসরণ করেন৷ ক্লোজে বলেন, ‘‘এর মাধ্যমে সঠিক সংকেতই প্রদান করা হয়েছে এবং সিদ্ধান্তটি যথাযথ ছিল৷'' এদিকে, আগামী ১৮ জানুয়ারি থেকে আবারো শুরু হচ্ছে বুন্ডেসলিগা মৌসুম৷ ইতিমধ্যে কাতারে সপ্তাহখানেক প্রশিক্ষণ গ্রহণ করে নিজেদের মনোবল বাড়িয়ে নিয়েছে বায়ার্ন মিউনিখ৷ এবার শিরোপা যে তাদের ঘরে যাচ্ছে, সেটা মোটামুটি নিশ্চিত৷ এমনকি গত দু'বার শিরোপা জয়ী বোরুসিয়া ডর্টমুন্ডের কোচ ইয়ুর্গেন ক্লপ স্বীকার করছেন সেকথা৷ স্পেনের লা মাঞ্চাতে ডিপিএকে দেওয়া এক সাক্ষাৎকারে ক্লপ বলেন, ‘‘বায়ার্নের কাছ থেকে শিরোপা ছিনিয়ে নেওয়া এখন আর সম্ভব নয়৷ কারো পক্ষেই সম্ভব নয়, যদি না বায়ার্ন নিজে শিরোপা দূরে সরিয়ে দেয়৷ আর আমি আশঙ্কা করছি, বায়ার্ন তেমনটা করবে না৷'' প্রসঙ্গত, বুন্ডেসলিগা টেবিলে এখন শীর্ষে আছে বায়ার্ন মিউনিখ৷ তাদের নিকটতম প্রতিদ্বন্দ্বী হচ্ছে বায়ার লেভারকুজেন৷ দু'দলের মধ্যে পয়েন্টের ব্যবধান নয়৷ অন্যদিকে ডর্টমুন্ড আছে পয়েন্টের তালিকার তৃতীয় স্থানে৷ বায়ার্নের সঙ্গে তাদের ব্যবধান ১২ পয়েন্ট৷ হারটা তাই আগেভাগেই স্বীকার করে নিলেন ডর্টমুন্ড কোচ৷ এআই / এসিবি (ডিপিএ)",
  "manualKeyPhrases" : [ "মিরোস্লাভ ক্লোজে", "বায়ার্ন মিউনিখ", "লাৎসিও", "বোয়াটেং", "ইয়ুর্গেন ক্লপ", "গের্ড ম্যুলার" ],
  "automaticKeyPhrases" : [ "" ]
}