{
  "docID" : 10758,
  "source" : "http://www.dw.com/",
  "lang" : "BN",
  "url" : "http://www.dw.com/bn/সোলার-নৌকায়-বিশ্বভ্রমণ/a-6057512",
  "title" : "সোলার নৌকায় বিশ্বভ্রমণ",
  "date" : "29.09.2010",
  "writter" : "",
  "categories" : [ "বিজ্ঞান পরিবেশ" ],
  "article" : "সৌর শক্তি ব্যবহারের অনেক সুযোগ রয়েছে৷ কিন্তু আমরা নাকি এর যথোপযুক্ত ব্যবহার করছি না৷ এই রকমটিই মনে করছেন সুইজারল্যান্ডের সোলার অভিযাত্রী রাফায়েল ডোমইয়ান৷ সেকথা প্রমাণ করতেই একজন সহকর্মীকে নিয়ে নৌকাতে চড়ে ইতোমধ্যেই বিশ্ব ভ্রমণে বেড়িয়ে পড়েছেন তিনি৷ হ্যাঁ, নৌকাটি অবশ্যই চলছে সৌর শক্তিতে৷ ৩১ মিটার লম্বা, ১৫ মিটার চওড়া৷ ওজন ৬০ টন এবং বহন করছে ১৩ টন ব্যাটারি৷ সৌরশক্তিতে চালিত এত বড় নৌকা এর আগে কখনও দেখা যায়নি৷ সুইজারল্যান্ডের অভিযাত্রী রাফায়েল ডোমইয়ান এই নৌকাটির নাম দিয়েছেন ‘টুরানর'৷ গত সোমবার মরক্কোর এক নৌবন্দর থেকে রওনা হয়েছে সৌরশক্তি চালিত তাঁর এই নৌকাটি৷ তিনি আশা করছেন, ১৪০ দিনের মধ্যেই নৌকাটি দিয়ে পাড়ি দিতে পারবেন ৪০ হাজারেরও বেশি কিলোমিটার পথ৷ আর এর মধ্য দিয়ে রাফায়েল দেখাতে চান, প্রকৃতিতে এখনও এমন সব শক্তি রয়েছে যার মাধ্যমে প্রযুক্তিগত উন্নয়ন সম্ভব৷ রাফায়েল ডয়চে ভেলে'কে বলেছেন,‘‘ বিশ্বে পরিবর্তন ঘটাতে পারে এমন সব প্রযুক্তি আমাদের কাছেই আছে৷ আমরা আশা করছি, আমরা তা প্রয়োগ করে দেখাতে পারবো৷'' নৌকাটি তৈরি করা হয়েছে জার্মানির কিল বন্দরে৷ এটি তৈরিতে খরচ হয়েছে ১২ দশমিক ৫ মিলিয়ন ইউরো৷ আর এটি তৈরি করা তখনই সম্ভব হয়েছে যখন সোলার ব্যবসায়ী ইমো স্ট্র্যোয়ার সিদ্ধান্ত নিয়েছিলেন, যে তিনি এই নৌকাটি কিনে নেবেন এবং যখন তিনি এর নির্মাণ খরচ দিয়েছিলেন৷ রাফায়েল ডোমইয়ান ও তার সমুদ্রযাত্রার সঙ্গী ফরাসি জেরার দাবোভিল পরিকল্পনা করেছেন, ৭ দশমিক ৫ নট গতিতে বিষুবরেখা বরাবর তারা নৌ-তরীটি নিয়ে ভাসবেন৷ তাঁদের প্রথম লক্ষ্য অ্যাটলান্টিক মহাসাগর পাড়ি দেওয়া৷ তারপর পানামা খাল হয়ে প্রশান্ত মহাসাগরে যাওয়া৷ সেখান থেকে তাঁরা যাবেন ভারত মহাসাগরে৷ সুয়েজ খাল হয়ে ভূ-মধ্যসাগরে ফিরে আসার ইচ্ছা রয়েছে তাঁদের৷ শুধু সাগর পাড়ি দেওয়া নয়, নৌকায় চড়ে সৌরশক্তি ব্যবহারের প্রচার চালানোর ইচ্ছাও রয়েছে তাঁদের৷ বিশেষ করে এটি যখন মিয়ামি, কানকুন, সানফ্রান্সিসকো, সিডনি, সিঙ্গাপুর এবং আবুধাবি'র মতো বড় বড় বন্দরগুলোতে গিয়ে ভিড়বে৷ প্রতিবেদন: জান্নাতুল ফেরদৌস সম্পাদনা: সঞ্জীব বর্মন",
  "manualKeyPhrases" : [ "অভিযাত্রী", "বিষুবরেখা", "নৌকা", "সৌর শক্তি", "সোলার", "প্রযুক্তি" ],
  "automaticKeyPhrases" : [ "" ]
}