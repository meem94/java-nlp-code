{
  "docID" : 15509,
  "source" : "http://www.dw.com/",
  "lang" : "BN",
  "url" : "http://www.dw.com/bn/দায়-স্বীকার-করে-পদত্যাগ-করলেন-বিবিসি-প্রধান/a-16371057",
  "title" : "দায় স্বীকার করে পদত্যাগ করলেন বিবিসি প্রধান",
  "date" : "11.11.2012",
  "writter" : "",
  "categories" : [ "বিশ্ব" ],
  "article" : "সাবেক রাজনীতিকের বিরুদ্ধে যৌন নির্যাতনের ভুল খবর পরিবেশনের দায় স্বীকার করে পদত্যাগ করেছেন বিবিসি’র মহাপরিচালক ও প্রধান সম্পাদক৷ এরপর বিবিসি ট্রাস্ট’এর চেয়ারম্যান বিবিসিতে সংস্কারের প্রয়োজনীয়তার কথা বলেছেন৷ সাবেক রাজনীতিকের বিরুদ্ধে যৌন নির্যাতনের ভুল খবর পরিবেশনের দায় স্বীকার করে পদত্যাগ করেছেন বিবিসি'র মহাপরিচালক ও প্রধান সম্পাদক৷ এরপর বিবিসি ট্রাস্ট'এর চেয়ারম্যান বিবিসিতে সংস্কারের প্রয়োজনীয়তার কথা বলেছেন৷ বিবিসি টেলিভিশনের চলতি ঘটনা বিষয়ক নিয়মিত অনুষ্ঠান ‘নিউজনাইট'৷ সপ্তাহের পাঁচ কার্যদিবসের রাতে এটি প্রচারিত হয়৷ এ মাসের ২ তারিখে প্রচারিত অনুষ্ঠানে সাবেক এক রাজনীতিকের বিরুদ্ধে যৌন হয়রানির অভিযোগ আনা হয়৷ অথচ প্রতিবেদনে অভিযুক্ত ব্যক্তির কোনো মন্তব্য নেয়া হয়নি৷ পরে দেখা যায়, অভিযোগটা মিথ্যা৷ ফলে শুরু হয় তোলপাড়৷ কেননা যাঁর বিরুদ্ধে অভিযোগ আনা হয়েছিল তিনি সাবেক ব্রিটিশ প্রধানমন্ত্রী মার্গারেট থ্যাচারের সঙ্গে খুব ঘনিষ্ঠ ছিলেন৷ এই ঘটনার আগে থেকেই বিবিসির ভূমিকা প্রশ্নের মুখে ছিল৷ কেননা বিবিসি তথা পুরো ব্রিটেনেরই বিখ্যাত উপস্থাপক জিমি স্যাভিলের বিরুদ্ধে থাকা শিশু ও নারী নির্যাতনের ঘটনা চেপে গিয়েছিল বিবিসি৷ ঘটনাটা হচ্ছে, ব্রিটেনে বিবিসি'র প্রতিদ্বন্দ্বী আইটিভি তাদের এক প্রতিবেদনে জানায় যে, জিমি স্যাভিল বিবিসিতে কাজ করার সময় প্রায় ৩০০ জন শিশু ও তরুণীকে যৌন হয়রানি করেছেন৷ এর কিছু কিছু ঘটনা বিবিসিতেও ঘটেছে৷ এ সংক্রান্ত একটি ডকুমেন্টারি গত বছর বিবিসিতে প্রচারের জন্য জমা দেয়া হয়েছিল৷ কিন্তু সেসময় জিমি স্যাভিল মারা যাওয়ায় ডকুমেন্টারিটি আর প্রচার না করার সিদ্ধান্ত নেয় বিবিসি৷ উল্টো স্যাভিলের প্রশংসা করে তারা৷ স্যাভিলের ঘটনা যখন ঘটে তখন বিবিসি টিভি'র প্রধান ছিলেন জর্জ অ্যান্টউইসল৷ এই একই ব্যক্তি দু'মাস আগে বিবিসি'র মহাপরিচালক নির্বাচিত হন৷ সাবেক রাজনীতিকের বিরুদ্ধে যে প্রতিবেদনটি প্রচারিত হয়েছে তা তিনি জানতেন না বলে দাবি করেছেন অ্যান্টউইসল৷ তবে তিনি যেহেতু সংস্থার প্রধান তাই দোষটা নিজেরই বলে মন্তব্য করেন তিনি৷ এরপর শনিবার দিন শেষে নিজের পদত্যাগের ঘোষণা দেন অ্যান্টউইসল৷ সেসময় তিনি বলেন, নিউজনাইটের প্রতিবেদনটি ৯০ বছর ধরে বিবিসি'র উপর মানুষের যে বিশ্বাস তাকে ক্ষতিগ্রস্ত করেছে৷ তাই পদত্যাগ করাটাই সম্মানের বলে মন্তব্য তাঁর৷ অ্যান্টউইসল যখন সাংবাদিকদের সামনে কথা বলছিলেন তখন পাশে ছিলেন বিবিসি ট্রাস্ট এর চেয়ারম্যান ক্রিস প্যাটেন৷ তিনি নিউজনাইটের প্রতিবেদনকে ‘নিম্নমানের' সাংবাদিকতা বলে মন্তব্য করেন৷ এবং এরপরই বিবিসি'তে ব্যাপক পরিবর্তন আনার কথা বলেন৷ প্যাটেন বলেন, বিবিসিতে যে পরিস্থিতি তৈরি হয়েছে তাতে প্রতিদ্বন্দ্বীরা, বিশেষ করে রুপার্ট মার্ডকের প্রতিষ্ঠানগুলো বেশি খুশি হবে৷ এবং তারা এ থেকে সুবিধা নেয়ার চেষ্টা করবে৷ জেডএইচ / এএইচ (রয়টার্স, ডিপিএ)",
  "manualKeyPhrases" : [ "স্বীকার", "দায়", "মহাপরিচালক", "প্রধান", "পদত্যাগ", "বিবিসি" ],
  "automaticKeyPhrases" : [ "" ]
}