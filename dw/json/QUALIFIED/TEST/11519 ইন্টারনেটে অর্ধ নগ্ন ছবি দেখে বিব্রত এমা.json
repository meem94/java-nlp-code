{
  "docID" : 11519,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইন্টারনেটে-অর্ধ-নগ্ন-ছবি-দেখে-বিব্রত-এমা/a-6272432",
  "title" : "ইন্টারনেটে অর্ধ নগ্ন ছবি দেখে বিব্রত এমা",
  "date" : "27.11.2010",
  "writter" : "",
  "categories" : [ "বিজ্ঞান পরিবেশ" ],
  "article" : "এমা ওয়াটসনকে তো চেনেন নিশ্চয়ই৷ হ্যারি পটার অভিনেত্রী তিনি৷ একের পর এক সফল এই সিরিজের নায়িকা এখন আর কিশোরী লেবাসে নেই৷ পুরোদস্তুর অভিনেত্রী৷ মোটের ওপর যৌন আবেদনময়ী খ্যাতিও জুটেছে তাঁর৷ সেই এমা এবার মাতাচ্ছেন ফেসবুক৷ একজন-দু'জন নয়, ফেসবুকে এমাকে পছন্দ করেন দশ লাখের বেশি মানুষ৷ ভক্তের এই সমৃদ্ধ তালিকা দেখে বেশ উচ্ছ্বসিত এমা৷ জানালেন, ফেসবুকে দশ লাখের বেশি অনুসারী দেখে আমি সত্যিই অভিভূত৷ সিনেসাংবাদিকরা অবশ্য বেশ গবেষণায় মেতেছেন এমাকে নিয়ে৷ খুব কম সময়ের মধ্যে এত ভক্তের কারণও বের করেছেন কেউ কেউ৷ তাহলো এমা'র নতুন ‘হেয়ার কাট'৷ সোনালী চুলগুলো বেশ ছোট করে ছেঁটেছেন তিনি৷ আর তাতে নাকি এমার চেহারা বেশ আকর্ষণীয় হয়ে উঠেছে৷ যাকে বলে একেবারে ‘ফটোজিনিক লুক'৷ এদিকে, এমা'র নতুন ছবি মানে ‘হ্যারি পটার অ্যান্ড দ্যা ডেডলি হ্যালোজ' বেশ বিকাচ্ছে বাজারে৷ গত সপ্তাহে ছবিটি মুক্তির প্রথম দিনেই ব্যবসা করে কয়েক মিলিয়ন মার্কিন ডলার৷ তবে এই ছবিও কিন্তু ইন্টারনেটের কল্যাণে কারণে বিপাকে পড়েছিল৷ ছবি মুক্তির আগেই তার অংশ বিশেষ কীভাবে যেন ছড়িয়ে যায় ইন্টারনেটে৷ সে যাই হোক, ২০ বছর বয়সি এমা কিন্তু গুগলেও বেশ নাম ছড়াচ্ছেন৷ এর পেছনে কারণ অবশ্য ভিন্ন৷ দিনকয়েক আগে তাঁর এক প্রায় নগ্ন ছবি নিয়ে বিতর্ক শুরু হয়৷ এমা'র সেই ছবির খোঁজে ভক্তকুল হুমড়ি খেয়ে পড়েছে গুগলে৷ যদিও এমা জানিয়েছেন, ভুয়া ছবি সেটা৷ কিন্তু তাতে কী! কেলেঙ্কারি কি আর রোখা যায়৷ এমার ‘কথিত' প্রায় নগ্ন ছবি যে গুগল একেবারেই সাধারণের ধরাছোঁয়ার মাঝে এনে দিয়েছে৷ কোমরে তোয়ালে জড়ানো সে ছবি নিয়ে বেশ বিব্রত এমা৷ সত্যি, ইন্টারনেট আজকাল ব্যক্তিগত জীবন বলে কিছু বাকি রাখছে না৷ প্রতিবেদন: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "প্রায় নগ্ন", "নগ্ন", "ইন্টারনেট", "গুগল", "আরাফাতুল ইসলাম", "ফেসবুক", "হ্যারি পটার" ],
  "automaticKeyPhrases" : [ "" ]
}