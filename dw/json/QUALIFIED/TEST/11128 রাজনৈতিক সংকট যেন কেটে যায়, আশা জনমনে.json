{
  "docID" : 11128,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনৈতিক-সংকট-যেন-কেটে-যায়-আশা-জনমনে/a-16489390",
  "title" : "রাজনৈতিক সংকট যেন কেটে যায়, আশা জনমনে",
  "date" : "01.01.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "দেশের সব সংকটের মূলে রয়েছে রাজনীতি৷ তাই রাজনৈতিক দলগুলো যদি তাদের যুদ্ধংদেহী মনোভাব ত্যাগ করে দেশের মানুষের কল্যাণে কাজ করে, তাহলে অনেক সংকটই কেটে যাবে৷ আর বাংলাদেশ এগিয়ে যবে তার আপন গতিতেই৷ বাংলাদেশের সাধারণ মানুষ মনে করেন, এখানকার সব সংকটের কেন্দ্রই আছে রাজনীতি৷ বিশেষ করে সরকারি ও বিরোধী দলের মধ্যে যোজন যোজন দূরত্বের কারণে, রাজনীতিতে যৌক্তিক অবস্থান আর গুরুত্বপূর্ণ নয়৷ বরং একগুয়ে মনোভাব সৌহার্দ্যের রাজনীতিকে সংঘাতের রাজনীতিতে পরিণত করেছে৷ ফলে বিদয়ী বছরে যে রাজনৈতিক সংঘাত আর সংঘর্ষ ছিল, মনোভাবের পরিবর্তন না হলে এই অবস্থার তেমন কোনো পরিবর্তন আশা করতে পারছেন না সাধারণ মানুষ৷ তাঁরা মনে করেন, এই সংকট কাটাতে হবে রাজনৈতিক দলগুলোকেই৷ তারা যদি দেশের কথা চিন্তা করে, দেশের মানুষের কথা চিন্তা করে, তাহলে অবশ্যই তারা আলাপ-আলোচনার মাধ্যমে সংকটের সমাধান করবে৷ তাঁরা চান, যত মত বিরোধ আর দ্বন্দ্ব তার সমাধান যেন হয় সংসদে৷ রাজপথে যেন গাড়ি ভাঙচুর না হয়৷ মানুষেকে যেন হরতাল অবরোধের কারণে ঘরে বসে থাকতে না হয়৷ তাঁরা মনে করেন, রাজনীতি স্থিতিশীল হলে দেশের সাধারণ মানুষই দেশকে এগিয়ে নিয়ে যাবে৷ সরকারকে শুধু নিশ্চিত করতে হবে সুস্থ পরিবেশ এবং ভালো আইন-শৃঙ্খলা পরিস্থিতি৷ দেশের নারীরা মনে করেন, নারীরা এগিয়ে যাচ্ছেন৷ তাঁদের অংশগ্রহণ বাড়ছে কাজে, উন্নয়নে৷ তবে নতুন বছরে এই অগ্রগতি আরো বেগবান হবে বলে তাঁদের প্রত্যাশা৷ এছাড়া, নতুন বছরের শুরুতে আবারো বিএনপি নেতা ড. খন্দকার মোশাররফ হোসেন তত্ত্বাবধায়ক সরকারের অধীনে নির্বাচন দাবি করে অবিলম্বে এই ব্যবস্থা ফিরিয়ে আনতে সংসদে বিল পাশের আহ্বান জানান৷ এদিকে আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, আলাপ আলোচনার মাধ্যমেই এই সমস্যার সমাধান হবে৷ বিরোধী দলের সঙ্গে এ জন্য ভেতরে ভেতরে আলোচনা চলছে৷ আর দুদক চেয়ারম্যান গোলাম রহমান আগামী নির্বাচনে দুর্নীতিবাজদের ভোট না দেয়ার আহ্বান জানিয়েছেন৷",
  "manualKeyPhrases" : [ "যেন", "রাজনৈতিক", "কেটে", "আশা", "সংকট" ],
  "automaticKeyPhrases" : [ "" ]
}