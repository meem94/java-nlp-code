{
  "docID" : 12370,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোচ-হয়ে-ভারতে-আসছেন-সাদা-পেলে-জিকো/a-17897031",
  "title" : "কোচ হয়ে ভারতে আসছেন ‘সাদা পেলে' জিকো",
  "date" : "04.09.2014",
  "writter" : "",
  "categories" : [ "খেলাধুলা" ],
  "article" : "ক্রিকেটের আইপিএল-এর আদলে এবার ভারতে শুরু হচ্ছে ফুটবলের দারুণ এক টুর্নামেন্ট৷ আপিএল-এর মতোই নাম দেয়া হয়েছে ‘আইএসএল'৷ বেশ কয়েকজন সাবেক তারকা নাম লিখিয়েছেন এ আসরে৷ আর এবার যোগ দিয়েছেন ব্রাজিলের ফুটবল গ্রেট জিকো৷ খেলোয়াড়ি জীবনে সর্বকালের অন্যতম সেরা ফুটবলার পেলের সঙ্গে তুলনা হতো তাঁর৷ জিকোর দুর্ভাগ্য, ১৯৭৮, ১৯৮২ আর ১৯৮৬ – এই তিন আসরে অংশ নিলেও একবারও বিশ্বকাপ জিততে পারেননি৷ তবে নয়নাভিরাম ফুটবল খেলে মন জিতেছিলেন সবার৷ অনেকের মতে, তাঁর খেলার ধরণটা ‘কালো মানিক' পেলের মতো৷ কিন্তু গায়ের রং পেলের মতো নয়, ধবধবে ফর্সা৷ তাই জিকোকে ডাকা হতো ‘সাদা পেলে' বলে৷ ইন্ডিয়ান সুপার লিগ (আইএসএল) এবার সেই ‘সাদা পেলে'-কে পেয়েছে৷ তাঁর সঙ্গে চুক্তি চূড়ান্ত করে ফেলেছে আইএসএল-এর ফ্র্যাঞ্চাইজি এফসি গোয়া৷ দলটির কর্মকর্তারা কোচ হিসেবে জিকোকে পেতে ব্রাজিলে গিয়েছিলেন৷ রিও ডি জানেরোতে গিয়ে সম্মতি এবং তারপর চুক্তিপত্রে স্বাক্ষরও আদায় করে নিয়েছেন আর্থার আনটুনেস কোয়িম্ব্রা জিকোর৷ অক্টোবরেই শুরু হচ্ছে আইএসএল৷ শুরু থেকেই ব্রাজিলিয়ান কিংবদন্তিকে সঙ্গে পাওয়া নিশ্চিত করতে চেষ্টার ত্রুটি করছে না এফসি গোয়া৷ মঙ্গলবার এক বিবৃতিতে জিকোকে কোচ হিসেবে পাওয়ার সুসংবাদের পাশাপাশি ফ্র্যাঞ্চাইজিটি আরো জানিয়েছে, কোচের ভিসা প্রক্রিয়া ত্বরান্বিত করতে ব্রাজিলে আবার কর্মকর্তাদের পাঠাবে তারা৷ আইএসএল-এ জিকোর আগেও যোগ দিয়েছেন বেশ কয়েকজন বিশ্বনন্দিত সাবেক তারকা৷ ইটালির আলেসান্দ্রো দেল পিয়েরো, ফ্রান্সের দাভিদ ত্রেজেগে এবং রোব্যা (রবার্ট) পিরেস, স্পেনের লুইস গার্সিয়া আর ইংল্যান্ডের ডেভিড জেমসও আছেন সেই তালিকায়৷ এসিবি/ডিজি (এএফপি)",
  "manualKeyPhrases" : [ "জিকো", "সাদা পেলে", "আইপিএল", "আইএসএল", "ফুটবল" ],
  "automaticKeyPhrases" : [ "" ]
}