{
  "docID" : 10100,
  "source" : "http://www.dw.com/",
  "lang" : "BN",
  "url" : "http://www.dw.com/bn/মার্কিন-শিখ-গুরুদ্বারে-বন্দুক-হামলায়-তীব্র-ক্ষোভ-ভারতে/a-16147514",
  "title" : "মার্কিন শিখ গুরুদ্বারে বন্দুক হামলায় তীব্র ক্ষোভ ভারতে",
  "date" : "06.08.2012",
  "writter" : "",
  "categories" : [ "বিশ্ব" ],
  "article" : "মার্কিন যুক্তরাষ্ট্রের উইসকনসিন’এর এক শিখ গুরুদ্বারে বন্দুকবাজের হামলায় সাতজন শিখ পুণ্যার্থীর মৃত্যুতে ভারত তীব্র ক্ষোভ প্রকাশ করে এই নৃশংস ঘটনার পূর্ণ তদন্তের দাবি জানায়৷ রবিবার সকালে অ্যামেরিকার উইসকনসিন'এর এক শিখ গুরুদ্বারে আচমকা ঢুকে এক বন্দুকবাজ এলোপাথাড়ি গুলি চালালে নিহত হয় সাতজন শিখ পূণ্যার্থী৷ আহত হন বেশ কয়েকজন৷ পুলিশের সঙ্গে গুলির লড়াইয়ে অবশ্য মারা যায় ঐ বন্দুকবাজ৷ স্বাভবিকভাবেই, এই মর্মান্তিক ঘটনার তীব্র প্রতিক্রিয়া দেখা দেয় ভারতে৷ বিক্ষোভ দেখায় জম্মু-কাশ্মীরের শিখ সম্প্রদায়৷ সর্বোচ্চ শিখ ধর্মীয় সংস্থা শিখ গুরুদোয়ারা প্রবন্ধক কমিটি এ বিষয়ে শিখ প্রধানমন্ত্রী ড. মনমোহন সিংকে হস্তক্ষেপের অনুরোধ করেছে৷ প্রধানমন্ত্রী ড. মনমোহন সিং মার্কিন প্রেসিডেন্টের বিবৃতিকে স্বাগত জানালেও, এ ঘটনার তীব্র নিন্দা জানান এবং গভীর দুঃখ প্রকাশ করে বলেন, ‘‘আশা করি মার্কিন কর্তৃপক্ষ এই নিদারুণ ঘটনার তদন্ত করবে যে, কারা নিরীহ ভক্তদের ওপর হামলার জন্য দায়ী৷ আর ভবিষ্যতে এই ধরণের ঘটনা যাতে না হয়, তারজন্য প্রয়োজনীয় সুরক্ষার ব্যবস্থা নেবে৷'' ধর্মস্থানে হামলার নিন্দা করেছেন পররাষ্ট্রমন্ত্রী এস.এম কৃষ্ণা৷ নিহতদের পরিবারবর্গকে সব রকম সাহায্যের আশ্বাস দেন তিনি৷ ওয়াশিংটনে তিনি ভারতীয় রাষ্ট্রদূত নিরুপমা রাও'এর সঙ্গেও কথা বলেছেন যাতে সর্বোচ্চ মার্কিন প্রশাসনিক স্তরে বিষয়টির ওপর গুরুত্ব দেয়া হয়৷ ভারতীয় দূতাবাস থেকে একজন বিশেষ অফিসারকে পরিস্থিতি খতিয়ে দেখতে সেখানে পাঠানো হয়৷ শেষ পাওয়া খবর অনুযায়ী, ভারতীয় রাষ্ট্রদূত মার্কিন জাতীয় নিরাপত্তা পরিষদের সঙ্গে লাগাতার যোগাযোগ রেখে চলেছেন৷ পাঞ্জাবের উপ-মুখ্যমন্ত্রী বলেন, দিল্লির মার্কিন রাষ্ট্রদূতের সঙ্গে দেখা করে তাঁকে অনুরোধ করবো এই হামলার পেছনে যাদের হাত আছে তাদের ধরার জন্য মার্কিন প্রশাসনের ওপর যেন তিনি চাপ দেন৷ ওদিকে, নতুন দিল্লির মার্কিন রাষ্ট্রদূত আজ দিল্লির এক গুরুদ্বারে গিয়ে শোক ও সমবেদনা জানিয়ে আসেন বলে জানা গেছে৷ এছাড়া, ঘটনাটির নিন্দা জানিয়েছে গোটা বিশ্বের শিখ ধর্মাবলম্বী, সুশীল সমাজ, অ্যামেরিকান-মুসলিম সমাজ এবং মার্কিন রাজনৈতিক নেতারা৷ আর অ্যামেরিকান মুসলিম সম্প্রদায় এই দুঃসময়ে শিখদের পাশে দাঁড়াবার কথা বলে৷ মার্কিন কর্তৃপক্ষ এই ঘটনাকে অভ্যন্তরীণ হামলা হিসেবে দেখছে৷ ঘটনার তদন্ত শুরু করেছে এফবিআই৷ উল্লেখ্য, গত ২০শে জুলাই কলোরাডো সিনেমা হলে ‘ব্যাটম্যান' ছবির প্রিমিয়ারে একজন বন্দুকবাজের এলোপাথাড়ি গুলিতে নিহত হন ১৪ জন নিরপরাধ ব্যক্তি৷ তারপরও নিরাপত্তা ব্যবস্থা যে মজবুত হয়নি, গুরুদ্বারের এই হামলা তারই প্রমাণ৷ প্রসঙ্গত, বিশ্বে শিখ ধর্মাবলম্বীদের মোট সংখ্যা আড়াই কোটি, তার মধ্যে সাত লাখ থাকে মার্কিন যুক্তরাষ্ট্রে৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "বন্দুকবাজ", "গুলি", "শিখ", "ভারত", "মনমোহন" ],
  "automaticKeyPhrases" : [ "" ]
}