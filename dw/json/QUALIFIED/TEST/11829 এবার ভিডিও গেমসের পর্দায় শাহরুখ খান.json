{
  "docID" : 11829,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবার-ভিডিও-গেমসের-পর্দায়-শাহরুখ-খান/a-15220283",
  "title" : "এবার ভিডিও গেমসের পর্দায় শাহরুখ খান",
  "date" : "08.07.2011",
  "writter" : "",
  "categories" : [ "বিনোদন" ],
  "article" : "চলতি বছরই মুক্তি পাচ্ছে শাহরুখ খান অভিনীত কল্পবিজ্ঞান ছবি ‘রা ওয়ান'৷ তবে শুধু রূপালি পর্দায় নয়, ভিডিও গেম হিসেবেও বলিউড তারকাকে কাছে পাবেন তাঁর অনুগামীরা৷ ছবির দুই চরিত্র৷ হিরো আর ভিলেন৷ ‘জি ওয়ান' ও ‘রা ওয়ান'৷ খাঁটি হিন্দী উচ্চারণে কয়েকবার আওড়ালেই মিল খুঁজে পাবেন দুটি পরিচিত নামের সঙ্গে৷ হ্যাঁ, জীবন ও রাবণ৷ অনেকটা রামায়ণের রাম-রাবণের গল্পের মতো৷ শুভ ও অশুভ শক্তির সংঘাত ও শেষে সত্যের জয়৷ আন্তর্জাতিক মানের কল্পবিজ্ঞান এই ছবি সম্পর্কে অবশ্য বেশি তথ্য জানানো হচ্ছে না৷ দর্শকদের কৌতূহল বাড়াতে মাঝে মধ্যে অল্প কিছু খবর জানানো হচ্ছে৷ অনুভব সিনহা পরিচালিত এই ছবিতে শাহরুখের সঙ্গে আরও অভিনয় করছেন কারিনা কাপুর ও অর্জুন রামপাল৷ প্রযোজক কিং খানের ‘রেড চিলিজ এন্টারটেনমেন্ট'৷ তা ছবি যতই আকর্ষণীয় হোক না কেন, দর্শক বড়জোর আসনে বসে তা দেখে আমোদ পেতে পারে৷ তার করণীয় কিছুই থাকে না৷ কিন্তু ‘রা ওয়ান'এর বেলায় নিষ্ক্রিয় না থাকলেও চলবে৷ সোনি প্লে-স্টেশন ভিডিও গেমস খেলার সরঞ্জাম থাকলে কিনে নিতে পারেন ‘রা ওয়ান' ভিডিও গেমস৷ তাতে পাবেন ‘জি ওয়ান' ও ‘রা ওয়ান' ছাড়াও আরও কিছু বাড়তি চরিত্র৷ শাহরুখ নিজে যাকে বলে প্লে-স্টেশন ভিডিও গেমসের ‘পোকা'৷ তাই শুধু গেমসের জন্যও নিজের চরিত্রে কণ্ঠ দিচ্ছেন তিনি৷ ব্যাস, আর কী চাই! দর্শক বা প্লেয়ার নিজেই চালনা করতে পারেন শাহরুখ সহ সব চরিত্রকে৷ শোনা যাচ্ছে, সেপ্টেম্বর মাসে ছবিটি মুক্তি পাওয়ার সময়ই বাজারে আসবে ‘রা ওয়ান' ভিডিও গেমস৷ প্রতিবেদন: সঞ্জীব বর্মন সম্পাদনা: আব্দুল্লাহ আল ফারূক",
  "manualKeyPhrases" : [ "খান", "ওয়ান", "বলিউড", "গেমস", "শাহরুখ", "রা", "ভিডিও" ],
  "automaticKeyPhrases" : [ "" ]
}