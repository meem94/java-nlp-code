{
  "docID" : 14934,
  "source" : "http://www.dw.com/",
  "lang" : "BN",
  "url" : "http://www.dw.com/bn/পড়াশোনার-পাশাপাশি-খেলাধুলা-গ্রিল-পার্টি-ও-পিকনিক/a-15597110",
  "title" : "পড়াশোনার পাশাপাশি খেলাধুলা, গ্রিল পার্টি ও পিকনিক",
  "date" : "13.12.2011",
  "writter" : "",
  "categories" : [ "জার্মানিতে উচ্চশিক্ষা" ],
  "article" : "অবসর সময়টা কী করে কাটানো হয়? এই প্রশ্নের উত্তরে সবচেয়ে বেশি এসেছে খেলাধুলা৷ এরপর একা সময় কাটানো, নিজেকে সময় দেয়া এবং তারপর পার্টি৷ জার্মানিতে এভাবেই অবসর কাটে ছাত্র-ছাত্রীদের৷ স্টুডেন্ট লাইফ মানে কি শুধুই পড়াশোনা? জার্মানিতে বিশ্ববিদ্যালয়ের পড়াশোনায় আগের চেয়ে অনেক বেশি চাপ লক্ষ্য করা যাচ্ছে৷ ক্লাস এবং লাইব্রেরি ওয়ার্কের পর খুব বেশি সময় আর হাতে থাকে না৷ যতটুকু থাকে সেটাই খেলাধুলায়, পার্টি করে এবং ঘুমিয়ে সময় কাটায় অনেকেই৷ পার্কে গ্রিল পার্টি, স্টুডেন্ট ডর্মে পার্টি অথবা জিমে ঘন্টার পর ঘন্টা কাটানো৷ বিশ্ববিদ্যালয়ের ইউনি-স্পোর্ট্স এর সদস্য হয়ে অনেকেই নিজেকে ফিট রাখার চেষ্টা করে৷ বিদেশি ছাত্র-ছাত্রীদের জন্য তা সবসময় হয়ে ওঠে না৷ খালি পায়ে কেভিন এবং অন্যান্য আট জন ছাত্র-ছাত্রী গোল হয়ে দাঁড়িয়ে৷ ২৪ বছর বয়সের এই ছাত্র কম্পিউটিং বিষয় নিয়ে পড়াশোনা করছে৷ অবসর সময়ে সে ইউনি স্পোর্ট্স-এ অন্যান্যদের নিনজুৎসু শেখায়৷ কেভিন জানাল,‘‘আমি এখানে অন্যান্যদের নিনজুৎসু শেখাই৷ এর ফলে আমি নিজেও শারীরিকভাবে ফিট থাকি৷ আমার এটা ভালো লাগে, আমি এটা খুব উপভোগ করি৷ এই ক্লাসের মাধ্যমে আমি অন্যান্য ছাত্র-ছাত্রীদের সঙ্গেও পরিচিত হতে পারছি৷ পড়াশোনা শেষ হয়ে গেলেও আমি নিনজুৎসুর এই গ্রুপটির সঙ্গে যোগাযোগ রাখতে চাই৷'' চলছে নিনজুৎসু, ক্যারাটে এবং এ্যারোবিক্স ক্যারাটের পাশাপাশি এই নিনজুৎসু খুবই জনপ্রিয় একটি খেলা৷ বেশ কয়েকটি বিশ্ববিদ্যালয়ে এই খেলাটি ইউনি-স্পোর্টস-এর অন্তর্ভুক্ত করা হয়েছে৷ বার্লিনের টেকনিক্যাল ইউনিভার্সিটিতে খেলাধুলার আটশোটি বিভিন্ন কোর্সে ভর্তির সুযোগ রয়েছে৷ ছাত্র-ছাত্রীরা চাইলে অন্য একটি দেশে একটি সেমেস্টারও এি বিষয় নিয়ে কাটাতে পারে৷ টেকনিক্যাল ইউনিভার্সিটি বার্লিনে শুধু মাত্র নিনজুৎসুর জন্য রয়েছে বিশেষ একটি ক্লাসরুম৷ এ্যারোবিক্সের ছাত্রী লুসিয়া জানাল,‘‘ আমি এখানে নাচের বিভিন্ন স্টেপ শিখছি৷ আমি এভাবেই নিজেকে ফিট রাখার চেষ্টা করছি৷ পড়াশোনার পাশাপাশি এই এক্সারসাইজ বেশ ভাল বলে আমি মনে করি৷ বিশেষ করে যারা পড়াশোনার পাশাপাশি কাজ করে৷ যেমন আমি৷ এর ফলে শরীর এবং মন দুটোই সতেজ থাকে৷'' লুসিয়া অর্থ বিজ্ঞান নিয়ে পড়াশোনা করছে৷ সে এ্যারোবিক্স করে৷এই ক্লাশে প্রায় ২০ জন রয়েছে৷ নতুন নতুন ছাত্রী প্রতিদিনই আসছে৷ এই কোর্সের জন্য রয়েছেন একজন ট্রেইনার৷ এই কোর্সে নাচের বিভিন্ন ক্লাসও রয়েছে৷ ভর্তি ফী খুব বেশি নয়৷ আর সেকারণেই ছাত্রীদের অনেকেই ভর্তি হচ্ছে৷ জানান উটে উল্ম৷ টেকনিক্যাল ইউনিভার্সিটি বার্লিনের খেলাধুলা বিভাগে কাজ করছেন তিনি৷ উটে উল্মের ভাষায়,‘‘ আমাদের এখানে অনেকেই আসছে বিভিন্ন ধরণের কোর্সে ভর্তি হতে৷ অনেকেই চাচ্ছে জুডোর একটি সেমেস্টারে ভর্তি হতে এবং পরের সেমেস্টারে ফুটবলে ভর্তি হতে৷ আগে থেকেই এরা বুক করে রাখছে৷ কারণ জায়গা পাওয়া কঠিন৷ এরপর দেখা যাবে অন্য আরেকটি সেমেস্টারে অন্য আরেক ধরণের খেলায় তারা মেতেছে৷'' জার্মান ছাত্র-ছাত্রীরা কোন অবস্থাতেই শুয়ে-বসে অবসর সময় কাটাতে চায় না৷ বিশ্ববিদ্যালয়ের স্পোর্টস সেন্টার শুধু খেলাধুলা নয় বরং আরামের সঙ্গে সময় কাটানোর কথা ভেবেই তৈরি করা হয়েছে৷ আনন্দে সবাই সময় কাটাবে৷ শারীরিরভাবে ফিট থাকবে – লক্ষ্য সেটাই৷ এর পাশাপাশি অন্যান্য ছাত্র-ছাত্রীদের সঙ্গেও পরিচিত হওয়া যায়৷ অনেক বিদেশি ছাত্র-ছাত্রী যারা একটি বা দুটি সেমেস্টারের জন্য জার্মানিতে এসেছে তারাও এই সুযোগটি গ্রহণ করে৷ গ্রীষ্মকালে মাঠে গ্রিল পার্টি এবং পিকনিক গ্রীষ্মকালে ছাত্র-ছাত্রীরা জিম বা স্পোর্টস সেন্টারে বেশি যায় না৷ তারা ভীড় করে সবুজ মাঠে৷ এক এক বিশ্ববিদ্যালয়ের প্রাঙ্গন এক এক রকম৷ মিউনিখে নদীর ধারে ছাত্র-ছাত্রীরা ভীড় করে৷ রস্টক এবং বার্লিনের মত শহরে ছাত্র-ছাত্রীদের দেখা যায় বড় বড় মাঠে৷ গ্রীষ্মকালে মাঠের সবুজ অংশ একেবারেই চোখে পড়বে না৷ মাঠে চাদর বিছিয়ে অনেকে ছাত্রীই শুয়ে থাকে৷ অনেক বিদেশি ছাত্র-ছাত্রীদের জন্য বিষয়টি বোধগম্য নয়৷ তারা সহজে মাঠে আসে না৷ তারা দূরে বেঞ্চে বসে বই পড়ে – কখনো একা বা কখনো দুই-একজনকে সঙ্গে নিয়ে৷ একই মাঠে একটি দল বেশ বড় কয়েকটি চাদর বিছিয়ে আয়োজন করেছে পিকনিকের৷ চলছে গ্রিল পার্টি৷ গ্রীষ্মকালে বিভিন্ন পার্কে এ ধরণের চিত্র খুবই স্বাভাবিক৷ সবাই বারবেকিউ করতে ব্যস্ত৷ কেউ সালাদ নিয়ে এসেছে, কেউ কেস ভর্তি ড্রিঙ্কস৷ আবার অনেকেই দায়িত্ব নিয়েছে গ্রিল করার কয়লা আনার৷ আগুন জ্বালিয়ে রাখার দায়িত্ব তাদের৷ মেক্সিকোর ছাত্র আলব্যার্টো বলল,‘‘ মেক্সিকোয় আমরা গ্রিল পার্টি করি না৷ কেউ পার্কে গিয়ে গ্রিল পার্টি উৎসবে মেতে ওঠে না৷ তবে এখানে এই গ্রিল আমি খুব উপভোগ করি৷ অনেকের সঙ্গে পরিচয় হচ্ছে৷ জানাশেনার পরিধি বাড়ানোর এটি একটি মোক্ষম উৎসব৷'' প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "গ্রিল", "পিকনিক", "পড়াশোনার", "পাশাপাশি", "পার্টি", "খেলাধুলা" ],
  "automaticKeyPhrases" : [ "" ]
}