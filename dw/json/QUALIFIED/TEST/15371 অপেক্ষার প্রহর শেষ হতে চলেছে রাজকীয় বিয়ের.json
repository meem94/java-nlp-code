{
  "docID" : 15371,
  "source" : "http://www.dw.com/",
  "lang" : "BN",
  "url" : "http://www.dw.com/bn/অপেক্ষার-প্রহর-শেষ-হতে-চলেছে-রাজকীয়-বিয়ের/a-15029431",
  "title" : "অপেক্ষার প্রহর শেষ হতে চলেছে রাজকীয় বিয়ের",
  "date" : "26.04.2011",
  "writter" : "",
  "categories" : [ "বিনোদন" ],
  "article" : "আর মাত্র তিনদিন৷ তারপর অপেক্ষা এবং সব ধরণের জল্পনা-কল্পনার অবসান ঘটবে রাজকীয় বিয়ের মধ্য দিয়ে৷ আগামী শুক্রবার প্রিন্স উইলিয়াম এবং কেট মিডলটন বিবাহ বন্ধনে আবদ্ধ হতে যাচ্ছেন৷ ইতোমধ্যে এই দু'জনের বিয়ের আবেশ ছড়িয়ে গেছে গোটা বিশ্বে৷ ছোট-বড়, সাধারণ মানুষ, বিশেষ ব্যক্তি সবার জন্য আনন্দের বার্তা নিয়ে এসেছে এই বিয়ে৷ হোটেলে হোটেলে ভিড় বাড়ছে অতিথিদের৷ আর টিভির সামনে বসে কখন বিয়ের অনুষ্ঠান দেখা যাবে তার অপেক্ষায় রয়েছে বিশ্বের নানা প্রান্তের মানুষ৷ নানা আয়োজন চলছে বিয়েকে ঘিরে৷ স্কটল্যান্ড ইয়ার্ডসের অশ্বরোহী পুলিশদের একটি দল নাকি বিবাহের অনুষ্ঠানের শোভাযাত্রায় অংশ নেবে৷ তবে গোয়েন্দা হিসেবে নয়৷ শুধুই জাঁকজমক এবং আড়ম্বর হিসেবে৷ অন্যদিকে মেক্সিকোর ঊনিশ বছরের তরুণী, যিনি এই রাজকীয় বিয়ের নিমন্ত্রণ পাওয়ার জন্য ১৬ দিন ধরে অনশন করেছিলেন, তাকে ফেরত পাঠিয়েছে ব্রিটিশ কর্তৃপক্ষ৷ মেক্সিকোর এই তরুণীর নাম ইসতিবেলিস সাভেজ৷ মেক্সিকো সিটি শহরের কোনো একজনের অনুগ্রহে তিনি স্পেন হয়ে লন্ডনে যাওয়ার টিকিট পান৷ কিন্তু ব্রিটিশ কর্তৃপক্ষ তাকে আবার স্পেনে ফেরত পাঠিয়েছে এই বলে যে, তার কাছে যথেষ্ট টাকা নেই এবং লন্ডনে নিরাপদে থাকার মতো তার কোনো জায়গা নেই৷ কিন্তু সাভেজ নাছোড়বান্দা৷ বলছে, তিনি ইংল্যান্ডে প্রবেশ করতে পারেন যদি তাকে বিমানবন্দর থেকে কেউ নিয়ে যায়৷ যেভাবে হোক এই বিয়ে তার দেখা চাই৷ আগামী বৃহস্পতিবার সাভেজ আবারও মেক্সিকো সিটি ছাড়ছেন৷ আশা করছেন এবার অন্তত ওয়েস্ট মিস্টার অ্যাবি অর্থাৎ যে গির্জাতে উইলিয়াম এবং মিডলটনের বিয়ে হবে তার বাইরে থেকে হলেও রাজকীয় বিয়ে দেখার সুযোগ পাবেন তিনি৷ উল্লেখ্য, গত নভেম্বরে উইলিয়াম এবং মিডলটনের বাগদানের কথা ঘোষণা করা হয় রাজ পরিবারের পক্ষ থেকে৷ তারপর থেকেই চলছে বিয়ের তোড়জোড়৷ প্রতিবেদন: জান্নাতুল ফেরদৌস সম্পাদনা: অরুণ শঙ্কর চৌধুরী",
  "manualKeyPhrases" : [ "কেট মিডলটন", "রাজকীয় বিয়ে", "ইসতিবেলিস সাভেজ", "নিমন্ত্রণ", "প্রিন্স উইলিয়াম" ],
  "automaticKeyPhrases" : [ "" ]
}