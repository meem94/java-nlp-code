{
  "docID" : 10596,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্লিনে-বাংলাদেশি-কুইজিন-উৎসব/a-15180253",
  "title" : "বার্লিনে ‘বাংলাদেশি কুইজিন’ উৎসব",
  "date" : "22.06.2011",
  "writter" : "",
  "categories" : [ "বিনোদন" ],
  "article" : "বাংলাদেশি খাদ্য-সংস্কৃতির আলাদা পরিচয় আছে অবশ্যই৷ অঞ্চলভিত্তিক তো বটেই, রাষ্ট্রিক-সামাজিক ক্ষেত্রেও৷ বাংলাদেশের নানা সুস্বাদু খাদ্যাদির সঙ্গে জার্মানিসহ ইউরোপের পরিচয় করিয়ে দেওয়ার উদ্দেশ্যেই সম্প্রতি এ উৎসব অনুষ্ঠিত হল৷ খাই খাই কর কেন, এস বস আহারে – খাওয়ার আজব খাওয়া, ভোজ কয় যাহারে৷ যত কিছু খাওয়া লেখে বাঙালির ভাষাতে, জড়ো করে আনি সব, থাক সেই আশাতে৷ ডাল ভাত তরকারি ফলমূল শস্য, আমিষ ও নিরামিষ, চর্ব্য ও চোষ্য, রুটি লুচি, ভাজাভুজি, টক ঝাল মিষ্টি, ময়রা ও পাচকের যত কিছু সৃষ্টি৷ বাঙালির খাওয়া কত প্রকার ও কী কী, গত শতকের বিশ দশকে সুকুমার রায় লিখেছেন তাঁর ‘খাই খাই' ছড়ায়৷ বলা হয়, খাদ্যসংস্কৃতির তালিকায় চীন পয়লা৷ এই তথ্য সঠিক নয়৷ ভারতই প্রথম৷ ভারতের নানা প্রদেশের খাদ্যসংস্কৃতি যদি তালিকাভুক্ত করা যায়, ভারতীয় খাদ্য নামে, দেখা যাবে, হিসেবে কুলকিনারা পাওয়া দুস্কর৷ ইউরোপসহ পশ্চিমাদেশে ভারতীয় খাবার বলতে আসলে উত্তর ভারতের তথা মোঘলাই খাবারের আধিক্য৷ রুটি-মাংসের কদর বেশি৷ তেল, মসল্লাপাতি অধিক৷ কথায় বলে, ভাতেমাছে বাঙালি৷ মাছের আকালে এই প্রবাদ এখন শুধুই কেতাবে৷ একদা কতরকম মাছ ছিলো বাংলাদেশে৷ কতরকম বাহারি রান্না৷ ইলিশেরই ৮ রকম রন্ধনপ্রণালী৷ পাকা-চিতলের কোফতা বা মুঠি এখন দিবাস্বপ্ন৷ ব্রিটেনে ভারতীয় রেস্তরাঁর ৯০ ভাগ মালিক, পাচক বাংলাদেশের৷ ইউরোপের অন্যান্য দেশে সেই তুলনায় কম৷ বাংলাদেশি রেস্তরাঁ বললে কোনো খাদক আসবে না৷ খাবে না৷ রেস্তরাঁর নাম যাই হোক, খাদ্য তালিকায় লিখতেই হবে ভারতীয় খাবার৷ এহ বাহ্য৷ রেস্তরাঁর সাইনবোর্ডে ভারতীয় রেস্তরাঁ না লিখলে খাদক আকৃষ্ট হবে না৷ তা খাবার যতই সুস্বাদু হোক না কেন৷ --- এই ট্যাবু ভাঙার জন্যেই, বার্লিনের বাংলাদেশ দূতাবাস, ঢাকার পাঁচ তারকাখচিত হোটেল থেকে পাচক এনে, বাংলাদেশি খাদ্যসংস্কৃতির উৎসব আয়োজন করে বার্লিনের একটি ৫-তারা হোটেলে৷ ৯ দিনব্যাপী উৎসবে গ্রাহক অথবা খাদক জার্মানসহ ইউরোপের নানা দেশের মানুষ৷ বাংলাদেশের রাষ্ট্রদূত মসুদ মান্নান বলেন, উৎসবে ব্যাপক সাড়া পাওয়া গিয়েছে৷ খাদকরা বাংলাদেশের কুইজিনে তুমুল আগ্রহী৷ এরকম উৎসব পূর্ব এবং পশ্চিম ইউরোপের আরো কয়েকটি শহরে করা হবে৷ তুলে ধরা হবে বাংলাদেশের খাদ্যসংস্কৃতি৷ প্রতিবেদন: দাউদ হায়দার, বার্লিন সম্পাদনা: অরুণ শঙ্কর চৌধুরী",
  "manualKeyPhrases" : [ "বাংলাদেশ", "খাওয়া", "বাংলাদেশি", "খাদ্য", "নিরামিষ", "ভাজাভুজি", "চর্ব্য", "টক", "লুচি", "ভোজ", "সুস্বাদু" ],
  "automaticKeyPhrases" : [ "" ]
}