{
  "docID" : 15322,
  "source" : "http://www.dw.com/",
  "lang" : "BN",
  "url" : "http://www.dw.com/bn/তত্ত্বাবধায়ক-সরকার-ব্যবস্থা-বাতিল-নিয়ে-চাপান-উতোর/a-15204011",
  "title" : "তত্ত্বাবধায়ক সরকার ব্যবস্থা বাতিল নিয়ে চাপান-উতোর",
  "date" : "01.07.2011",
  "writter" : "",
  "categories" : [ "বিশ্ব" ],
  "article" : "বাংলাদেশে তত্ত্বাবধায়ক ব্যবস্থা বাতিল নিয়ে সরকারি দল ও প্রধান বিরোধী দলের মধ্যে দ্বন্দ্ব জোরালো হচ্ছে৷ শীর্ষ নেতাদের বক্তব্য আর পাল্টা বক্তব্যে তারই ছায়া৷ ভবিষ্যতে ক্ষমতায় আসার ব্যবস্থা পাকাপোক্ত করতেই সরকার তত্ত্বাবধায়ক ব্যবস্থা বাতিল করেছে বলে মনে করেন প্রধান বিরোধী দল বিএনপির স্থায়ী কমিটির সদস্য ড. খন্দকার মোশারফ হোসেন৷ আর আওয়ামী লীগের উপদেষ্টা মণ্ডলীর সদস্য সুরঞ্জিত সেনগুপ্ত বলেছেন, বিরোধী দলীয় নেত্রী খালেদা জিয়া এক সময় তাদের ভুল বুঝতে পারবেন৷ ওদিকে তত্ত্বাবধায়ক পদ্ধতি বাতিলে ব্যবসায়ীরা স্বস্তি বোধ করেছেন বলে মনে করেন এফবিসিসিআই'র সভাপতি এ কে আজাদ৷ বিএনপি নেতারা মনে করেন, নির্বচনের আড়াই বছর বাকি থাকতেই তত্ত্বাবধায়ক ব্যবস্থা তুলে দেয়া সরকারের রাজনৈতিক কৌশল৷ আর তা হতে পারে তাদের ব্যর্থতা ঢাকতে বা ক্ষমতা পাকাপোক্ত করতে৷ বিএনপির সর্বোচ্চ নীতিনির্ধারণী ফোরাম স্থায়ী কমিটির সদস্য ড. খন্দকার মোশারফ হোসেন মনে করেন, ভবিষ্যতে ক্ষমতায় আসার ব্যবস্থা পাকাপোক্ত করতেই এই উদ্যেগ নেয়া হয়েছে৷ তিনি বলেন, জনগণের চাপের মুখে তত্ত্বাবধাক সরকার বা বিকল্প কোন পদ্ধতিতেই নির্বাচন অনুষ্ঠিত হবে৷ আর তা বিরোধী দলের সঙ্গে আলোচনা করেই করতে হবে বলে মনে করেন তিনি৷ অন্যদিকে আদালতের রায় মেনেই সংবিধান সংশোধন করা হয়েছে বলে মনে করেন আওয়ামী লীগের উপদেষ্টা মণ্ডলীর সদস্য সুরঞ্জিত সেনগুপ্ত৷ বিরোধী দলীয় নেত্রী খালেদা জিয়ার বক্তব্যের জবাবে তিনি বলেন, বিএনপি এক সময় তাদের ভুল বুঝতে পারবে৷ রাজনৈতিক উদ্দেশ্য থেকেই বিএনপি সংবিধান সংশোধনের সমালোচনা করছে বলে মন্তব্য করেছেন তিনি৷ সুরঞ্জিত বলেন, সংবিধান সংশোধনে কম সময় নেয়া হয়েছে বিএনপির এমন অভিযোগ ভিত্তিহীন৷ এ ক্ষেত্রে যথেস্ট সময় নেয়া হয়েছে৷ খালেদা জিয়া আসলে সংঘাত চান৷ তিনি কোন বিষয়েই ‘না' ছাড়া ‘হ্যাঁ' বলতে পারেন না৷ সুরঞ্জিত সেনগুপ্ত বিএনপিকে আবারো সংসদে এসে এ বিষয়ে কথা বলার আহ্বান জানান৷ এদিকে ব্যবসায়ীদের শীর্ষ সংগঠন এফবিসিসিআই'র সভাপতি এ কে আজাদ বলেছেন, তত্ত্বাবধায়ক পদ্ধতি বাতিলে ব্যবসায়ীরা স্বস্তি বোধ করেছেন৷ কারণ হিসেবে তিনি বিগত জরুরি অবস্থার সময় ব্যবসায়ীদের হয়রানি করার কথা উল্লেখ করেন৷ তিনি মনে করেন, বিরোধী দলের সঙ্গে আলোচনা করে সরকার নির্বাচন কমিশনকে শক্তিশালী করবে৷ এর ফলে বিরোধী দলের আস্থা অর্জন করতে সমর্থ হবে সরকার৷ বিরোধী দলও এক সময় তা মেনে নেবে৷ প্রতিবেদন: সমীর কুমার দে, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "ঢাকা", "বিএনপি", "তত্ত্বাবধায়ক", "সুরঞ্জিত", "খালেদা", "সরকার" ],
  "automaticKeyPhrases" : [ "" ]
}