{
  "docID" : 12343,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফেয়ার-ট্রেড-বাণিজ্যে-শ্রমিকদের-স্বাস্থ্যরক্ষা/a-15100887",
  "title" : "ফেয়ার ট্রেড বাণিজ্যে শ্রমিকদের স্বাস্থ্যরক্ষা",
  "date" : "24.05.2011",
  "writter" : "",
  "categories" : [ "সমাজ সংস্কৃতি" ],
  "article" : "ফেয়ার ট্রেড বা ন্যায্যবাণিজ্যের পণ্য আজকাল শুধু বিশেষ দোকানে নয়, প্রায় সব ধরনের দোকানেই পাওয়া যায়৷ ফেয়ার ট্রেড'এর লেবেল পাওয়া কোম্পানিগুলো শ্রমিক ও কৃষকদের সুযোগ সুবিধা বিশেষ করে স্বাস্থ্যরক্ষারওপর জোর দিচ্ছে৷ কেনিয়ার রিফট ভ্যালি প্রদেশের একটি শহর নাইভাশার এক গোলাপ খেত৷ নেদারল্যান্ডস'এর এক শাখাপ্রতিষ্ঠান ‘ভান ডেন ব্যার্গ লিমিটেড' কোম্পানির এই গোলাপ খেতে ১৫০০ শ্রমিক কাজ করেন৷ জার্মানি ও নেদারল্যান্ডস'এর ক্রেতারা শীতকালেও সুলভ মূল্যে সুন্দর সুন্দর গোলাপ ফুল পান এই খেত থেকে৷ কেনিয়ার ঝকঝকে রোদে ও গ্রিনহাউসে বেড়ে ওঠে লাল ও হলদে গোলাপগুলো৷ শ্রমিক বান্ধব পরিবেশ কিছুদিনের মধ্যেই ‘ফেয়ার ট্রেড' লেবেল পাওয়ার ইচ্ছা কোম্পানিটির৷ এ জন্য অবশ্য বেশ কয়েকটি দিকে লক্ষ্য রাখতে হবে৷ গড়ে তুলতে হবে সমাজ ও শ্রমিক বান্ধব এক পরিবেশ৷ কেনিয়ার পশ্চিমাঞ্চল থেকে আসা ৩২ বছর বয়সি আবিল নান্দি তিন বছর ধরে কাজ করছেন এই গোলাপ ফুলের খামারে৷ আগে তিনি কেনিয়ার অন্যান্য ফুলখেতেও কাজ করেছেন৷ তাই সেসব খামারের সঙ্গে রিফট ভ্যালির এই খামারের তুলনা করতে পারেন তিনি৷ তাঁর ভাষায়, ‘‘যেসব খামারে আমি আগে কাজ করেছি, সেখানে রবারের জুতা ও গ্লাভস ছাড়াই কাজ করতে হত৷ কোনো অ্যাপ্রনও পাইনি৷ এই খেতে আমি এসব কিছুই পেয়েছি৷ এটা একটা বিরাট পার্থক্য৷'' আবিলের দুই সন্তান৷ এর বেশি চাননা তিনি৷ অন্যান্য খামারের তুলনায় বেশি বেতন পেলেও খুব বেশিও তা নয়৷ হেসে জানান আবিল৷ তিনি বলেন, ‘‘অন্যান্য জায়গায় ৩৫০ ইউরো দিয়ে শুরু করেন শ্রমিকরা৷ এখানে প্রশিক্ষণ শেষ হয়ে গেলে একজন ৪২০ ইউরো পর্যন্তও পেতে পারে৷ উচ্চ প্রশিক্ষণ নিলে বেতন হতে পারে ৫৫০ ইউরো৷ আমি এখানে এসেছি ভাল বেতন ও কাজের পরিবেশের জন্য৷'' স্বাস্থ্যরক্ষায় বিশেষ নজর যে সব কোম্পানি ফেয়ার ট্রেড লেবেল পেতে চায়, তাদের শ্রমিকদের স্বাস্থ্যরক্ষা ও নিরাপত্তার দিকে বিশেষ লক্ষ্য রাখতে হয়৷ এ প্রসঙ্গে আবিল বলেন, ‘‘যে সব রাসায়নিক পদার্থ আমরা খেতে ব্যবহার করি, গ্লাভস পরে কাজ করলে তার ক্ষতিকর প্রতিক্রিয়া থেকে রক্ষা পাওয়া যায়৷ গাছের চারাগুলিকে স্প্রে দেওয়ার পর নির্দিষ্ট সময় পর্যন্ত আমাদের গ্রিনহাউসে ঢোকা নিষেধ৷ এ ছাড়া অন্যান্য অসংখ্য নিয়মকানুন রয়েছে৷ এসব বিবেচনা করলে মনে হয় আমার স্বাস্থ্য এখানে সত্যি সত্যি সুরক্ষিত৷'' শ্রমিকরা ‘ফান ডেন ব্যার্গ' কোম্পানিতে একটি ফেয়ার ট্রেড কমিটি গঠন করে একত্রিত হয়েছেন৷ এর মাধ্যমে তারা প্রতিষ্ঠানটিতে তাদের ধ্যান ধারণা, চিন্তা ভাবনা প্রতিফলিত করতে পারবেন৷ নজর রাখতে পারবেন নিজেদের দেখভালের দিকে৷ এই কমিটির মাধ্যমে শ্রমিকরা অতিরিক্ত মুনাফা পাওয়ার চেষ্টা করছেন, যার সুফল তারা সবাই মিলে ভোগ করতে পারবেন৷ কমিটির দায়িত্বে রয়েছেন ক্রিস্টিয়াবেলে থানজি৷ তিনি জানান, ‘‘ফেয়ার ট্রেডের অতিরিক্ত মুনাফা সরাসরি আমাদের কাছে অর্থাৎ তৃণমূলে গিয়ে পৌঁছাবে, কর্তৃপক্ষের কাছে নয়৷ পরিচালকমণ্ডলীর সাথে সম্পর্ক নেই এর৷ প্রতিটি ফুলের বিক্রি থেকে বোনাস পাওয়া যাবে৷ অতিরিক্ত অর্থ শ্রমিক ও কমিউনিটির কাজে লাগবে৷'' লভ্যাংশ কাজে লাগানো অতিরিক্ত অর্থ আরো কী ভাবে কাজে লাগানো যায়, তা নিয়ে শ্রমিকদের পরিকল্পনার কোনো অভাব নেই৷ ক্রিস্টাবেলে আরো জানান, ‘‘আমাদের এলাকায় একটি কূপ খনন করতে পারি, এক টুকরো জমি কিনে সবাই ব্যবহার করতে পারি৷ কিংবা স্কুল ও টয়লেট তৈরি করতে পারি৷ ছাত্রদের জন্য বৃত্তি বা শিক্ষকদের বেতনের ব্যবস্থা করতে পারি৷'' ‘ফান ডেন ব্যার্গ' কোম্পানিতে শ্রমিকদের জন্য কিছু কিছু সুব্যব্যবস্থা এখনই রয়েছে৷ ফেয়ার ট্রেড লেবেল পেতে হলে শ্রমিকদের স্বাস্থ্যরক্ষার দিকে বিশেষ সুনজর রাখতে হবে৷ এ ক্ষেত্রে কিছু কিছু পদক্ষেপ বেশ আগে থেকেই নেয়া হয়েছে৷ কোম্পানিটির নিজস্ব স্বাস্থ্যকেন্দ্র রয়েছে৷ এখানে প্রতিষ্ঠানের কর্মীরা নিখরচায় চিকিৎসা করাতে পারেন৷ তাদের পরিবারের চিকিৎসার জন্যও অর্ধেক খরচ লাগে৷ স্বাস্থ্যকেন্দ্রের একটি দৃশ্য৷ ২০ বছর বয়সি এমিলি তার নবজাত বাচ্চাকে নিয়ে ডাক্তারের অপেক্ষায় একটি বেঞ্চে বসে আছেন৷ প্রতিদিন চিকিৎসার জন্য আসা ৩০/৪০ জন রোগীর মধ্যে তিনিও একজন৷ বাচ্চাটার জ্বর হয়েছে৷ নার্স আগ্নেস তাকে খুব দরদের সঙ্গে ডেকে আনেন৷ আগ্নেস এখানে কাজ করছেন বহুদিন ধরে৷ তিনি ‘ফান ডেন ব্যার্গ' কোম্পানির কাজের মান সম্পর্কে গর্বিত, বিশেষ করে যে ভাবে এইচআইভি রোগটি নিয়ে মাথা ঘামানো হয় এখানে৷ এ ব্যাপারে শ্রমিকদের নিয়মিত পরীক্ষানিরীক্ষা করা হয়৷ আগ্নেস বলেন, ‘‘আমরা ৩০ জন রোগী সম্পর্কে জানি, যাদের এখানে চিকিৎসা করা হচ্ছে৷ কিন্তু এছাড়াও আরো অনেক রোগী আছেন, যাদের সম্পর্কে আমরা কোনো খবর রাখিনা৷'' প্রতিবেদন: রায়হানা বেগম সম্পাদনা: আব্দুল্লাহ আল ফারূক",
  "manualKeyPhrases" : [ "ফেয়ার", "ট্রেড", "শ্রমিক", "লেবেল", "স্বাস্থ্য" ],
  "automaticKeyPhrases" : [ "" ]
}