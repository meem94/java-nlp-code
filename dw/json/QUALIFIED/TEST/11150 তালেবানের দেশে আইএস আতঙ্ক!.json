{
  "docID" : 11150,
  "source" : "http://www.dw.com/",
  "lang" : "BN",
  "url" : "http://www.dw.com/bn/তালেবানের-দেশে-আইএস-আতঙ্ক/a-18221564",
  "title" : "তালেবানের দেশে আইএস আতঙ্ক!",
  "date" : "31.01.2015",
  "writter" : "ওয়াসলাত হজরত-নাজিমি/এসিবি",
  "categories" : [ "আফগানিস্তান" ],
  "article" : "ইরাক আর সিরিয়া থেকে শেষ পর্যন্ত আফগানিস্তানেও ঢুকে পড়ছে ইসলামিক স্টেট? হালে কালো পোশাক পরা সশস্ত্র লোকদের আনাগোনা দেখে সে আশঙ্কাতেই শঙ্কিত আফগানিস্তানের মানুষ৷ তাঁদের মতে, আইএস জঙ্গিরা তালেবানের চেয়েও ভয়ংকর৷ তালেবানের দেশ বলে পরিচিত আফগানিস্তানের পশ্চমাঞ্চলীয় ফারাহ প্রদেশের খাকি সফেদ জেলার অধিবাসী গোল মোহাম্মদ৷ তিনি নিজে দেখেছেন সে এলাকায় কালো পতাকা হাতে নিয়ে কালো পোশাক পরা কিছু মানুষকে ঘুরে বেড়াতে৷ লোকগুলোকে দেখেই বোঝা যায় তাদের টাকার অভাব নেই৷ অস্ত্র নিয়ে দামি গাড়িতে চড়েই ঘোরাফেরা করে তারা৷ পোশাক এবং পতাকা জঙ্গি গোষ্ঠী ইসলামিক স্টেট বা আইএস-এর মতো বলে এবং লোকগুলো তালেবানের ভাষায় কথা বলে না বলে স্থানীয়রা তাদের সন্দেহের নজরেই দেখছেন৷ অবশ্য ভয়ও করছে তাঁদের৷ গোল মোহাম্মদ বললেন, কালো পোশাকের লোকগুলো তাঁর কাছে তালেবানের চেয়েও ভীতিকর, ‘‘ওদের আমরা তালেবানের চেয়েও বেশি ভয় পাই৷ এখনো পর্যন্ত ওদের আমাদের শান্তিতে থাকতে দিয়েছে, তবে কতদিন এ অবস্থা থাকবে কে জানে!'' পশ্চিমের ফারাহ প্রদেশের মতো পূর্বের জাবুল এবং দক্ষিণের হেলমান্দেও দেখা গেছে কালো পোশাকের সন্দেহভাজন মানুষদের৷ আফগানিস্তানের সাবেক পানি ও জ্বালানি মন্ত্রী এবং সমর বিশেষজ্ঞ ইসমাইল খান মনে করেন, সরকারের এখনই বিষয়টির দিকে নজর দেয়া উচিত, ‘‘খাকি জেলায় কিছু বিদেশি এসে নিজেদের দলে লোক সংগ্রহ করছে এবং তাদের প্রশিক্ষণ দিচ্ছে৷ আমার মনে হয়, আগামী বসন্তের আগেই এখানে যুদ্ধ শুরু হবে৷ সরকারের উচিত আগে থেকেই এমন কিছুর প্রস্তুতি নিয়ে রাখা৷'' আফগানিস্তানের নতুন সরকার বিষয়টিকে মোটেই হালকা করে দেখছে না৷ সম্প্রতি ইরানের পররাষ্ট্রমন্ত্রী জাভেদ জারিফ আফগানিস্তান সফরে এসেছিলেন৷ তাঁর সঙ্গে বৈঠকের সময় আফগানিস্তানের প্রধান নির্বাহী আব্দুল্লাহ আব্দুল্লাহ বলেছেন, ‘‘আইএস-এর বিষয়টিকে কম গুরুত্ব দেয়া দু'দেশের জন্যই মারাত্মক ভুল হবে৷ এ বিষয়টিতে দু'দেশের মধ্যে পারস্পরিক সহযোগিতা আরো বাড়ানো দরকার৷'' তবে এখনো কেউ কেউ মনে করেন যে, দুই তালেবান কমান্ডারের মধ্যে দ্বন্দ্ব দেখা দেয়ায় একটি অংশ আইএস-এ যোগ দিয়েছে৷ তাঁদের মতে, আফগানিস্তানের আইএস-এর অভয়ারণ্য হয়ে ওঠার সম্ভাবনা খুব কম৷ কিন্তু তাঁদের কথায় স্থানীয়দের মনের আতঙ্ক কাটছে না৷",
  "manualKeyPhrases" : [ "দেশ", "আফগানিস্তান", "আইএস", "জঙ্গি", "তালেবান", "সিরিয়া", "আতঙ্ক", "ইরাক" ],
  "automaticKeyPhrases" : [ "" ]
}