{
  "docID" : 15418,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবার-সন্ত্রাসী-হামলায়-কেঁপে-উঠলো-মুম্বই/a-15235302",
  "title" : "আবার সন্ত্রাসী হামলায় কেঁপে উঠলো মুম্বই",
  "date" : "14.07.2011",
  "writter" : "",
  "categories" : [ "বিশ্ব" ],
  "article" : "গত সন্ধ্যায় মুম্বই মহানগরীর বিভিন্ন জায়গায় বিস্ফোরণে মৃতের সংখ্যা এখন পর্যন্ত দাঁড়িয়েছে ১৮, আহত ১৩৩৷ তদন্ত শুরু করেছে দেশের শীর্ষ তদন্তকারী এজেন্সিগুলি৷ আজ মুম্বই যান প্রধানমন্ত্রী এবং কংগ্রেস সভানেত্রি সোনিয়া গান্ধী৷ বুধবার পর পর তিনটি বিস্ফোরণে কেঁপে ওঠে বাণিজ্য নগরী মুম্বই'এর ব্যস্ততম এলাকা জুয়েলারি পট্টি জাভেরি বাজার, অপেরা হাউস, এবং দাদারের কবুতরখানা৷ পুলিশের মতে, দুটি বিস্ফোরণ ছিল খুবই শক্তিশালী৷ ব্যবহার করা হয়েছিল অ্যামোনিয়াম নাইট্রেট৷ সন্দেহের তালিকায় দুটি জঙ্গি গোষ্ঠী ইন্ডিয়ান মুজাহিদিন ও লস্কর-ই-তৈয়বা৷ তবে সরকারিভাবে কোন জঙ্গি গোষ্ঠীর দিকে আঙুল তোলা হয়নি৷ তদন্ত কাজে নেমে পড়েছে দেশের শীর্ষ তদন্তকারী এজেন্সিগুলি৷ অ্যানিটি-টেররিস্ট স্কোয়াড, জাতীয় তদন্তকারী সংস্থা এনআইএ, জাতীয় নিরাপত্তা সংস্থা এনএসজি৷ এই হামলার প্রেক্ষিতে দেশের বড় বড় শহরগুলিতে সতর্কতা জারি করা হয়৷ বিশ্ব জুড়ে এই হামলার তীব্র নিন্দা করা হয়েছে৷ কেন্দ্রীয় স্বরাষ্ট্রমন্ত্রী পি.চিদাম্বরম গতকাল থেকেই রয়েছেন মুম্বই-এ৷ তিনি বলেছেন, এটা একটা সমন্বিত সন্ত্রাসী হামলা৷ ১১ মিনিটের মধ্যে তিনটি হামলা৷ বৃহস্পতিবার গেছেন প্রধানমন্ত্রী ড. মনমোহন সিং এবং ইউপিএ চেয়ার পার্সন সোনিয়া গান্ধী৷ তাঁরা হাসপাতালে আহতদের দেখে পরিস্থিতি পর্যালোচনা করবেন মহারাষ্ট্রের মুখ্যমন্ত্রী পৃথ্বিরাজ চহ্বনের সঙ্গে৷ গতকালের ধারাবাহিক বিস্ফোরণে তীব্র প্রতিক্রিয়া নাগরিক সমাজে এবং রাজনৈতিক মহলে৷ বিজেপির বর্ষীয়ান নেতা এল.কে আডবানি সংবাদ সম্মেলনে বলেন, এটা গোয়েন্দা সংস্থার ব্যর্থতা নয় এটা সরকারের সন্ত্রাস বিরোধী নীতির ব্যর্থতা৷ এক্ষেত্রে ভারতের নীতি হওয়া দরকার জিরো-টলারেন্স৷ পাকিস্তানকে সাফ বলে দেয়া উচিত, সেদেশের মাটিতে ভারত-বিরোধী সন্ত্রাসী পরিকাঠামো নিশ্চিহ্ন না করা পর্যন্ত পাকিস্তানের সঙ্গে কোন আলোচনা নয়, বলেন বিজেপি নেতা আডবানি৷ উল্লেখ্য, এ মাসেই বসছে পররাষ্ট্র মন্ত্রী পর্যায়ে ভারত-পাকিস্তান বৈঠক৷ স্বরাষ্ট্রমন্ত্রী চিদাম্বরমের মতে, ভারত-পাকিস্তান আলোচনা ব্যর্থ করতে সন্ত্রাসীরা এই ধরণের হামলা চালিয়ে থাকে৷ ১৯শে জুলাই আসছেন মার্কিন পররাষ্ট্র মন্ত্রী হিলারি ক্লিন্টন৷ পাকিস্তানের সন্ত্রাসী পরিকাঠামো এবং তদন্ত কাজে মার্কিন সহায়তা নিয়ে এস.এম কৃষ্ণার সঙ্গে কথা হবে তাঁর৷ ভারতে সন্ত্রাসী হামলা সম্পর্কে কংগ্রেস জেনারেল সেক্রেটারি রাহুল গান্ধীর মন্তব্যে দেখা দিয়েছে বিতর্ক৷ তিনি বলেছেন, সরকারের কড়া নজরদারির ফলে ৯৯% সন্ত্রাসী হামলা প্রতিরোধ করা সম্ভব হয়েছে, কিন্তু ১০০% সম্ভব নাও হতে পারে৷ গতকালের হামলার কথা সবাই জানি৷কিন্তু জানিনা কত হামলার চক্রান্ত ব্যর্থ করা হয়েছে৷ বিজেপি নেতা অরুণ জেটলির মন্তব্য, গত ৩১ মাসে একটি হামলা হয়েছে এটা কোন কাজের কথা নয়৷ যুক্তরাষ্ট্রে ৯/১১-এর পর একটিও সন্ত্রাসী হামলা হয়নি৷কারণ নিরাপত্তা ব্যবস্থা সেখানে নিশ্ছিদ্র৷ প্রতিবেদন: অনিল চট্টোপাধ্যায়, নতুনদিল্লি সম্পাদনা: আব্দুল্লাহ আল-ফারূক",
  "manualKeyPhrases" : [ "মনমোহন সিং", "মুম্বই", "প্রধানমন্ত্রী", "সন্ত্রাসী হামলা", "ভারত" ],
  "automaticKeyPhrases" : [ "" ]
}