{
  "docID" : 12242,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিনিয়োগকারীদের-দুশ্চিন্তা-ইটালি-ফিসক্যাল-ক্লিফ/a-16478624",
  "title" : "বিনিয়োগকারীদের দুশ্চিন্তা – ইটালি, ফিসক্যাল ক্লিফ",
  "date" : "26.12.2012",
  "writter" : "",
  "categories" : [ "সমাজ সংস্কৃতি" ],
  "article" : "ইউরোপ, অ্যামেরিকায় এখন চলছে বড়দিনের ছুটি৷ তাই বন্ধ শেয়ারবাজার৷ তবে মার্কিন যুক্তরাষ্ট্রে ‘ফিসক্যাল ক্লিফ’ নিয়ে আলোচনায় কোনো অগ্রগতি না হওয়ায়, বিনিয়োগকারীরা ছুটিতে গেছেন দুশ্চিন্তা নিয়ে৷ মার্কিন প্রেসিডেন্ট বারাক ওবামা আর রিপাবলিকান স্পিকার জন বেইনার ‘ফিসক্যাল ক্লিফ' নিয়ে আলোচনা অসমাপ্ত রেখে বড়দিনের ছুটিতে গেছেন৷ ফলে শেয়ারবাজারের বিনিয়োগকারীরা বড়দিন পালন করছেন দুশ্চিন্তা নিয়ে৷ কেননা ফিসক্যাল ক্লিফ নিয়ে চুক্তিতে পৌঁছার সময় যে শেষ হয়ে যাচ্ছে৷ ডিসেম্বরের ৩১ তারিখের মধ্যেই চুক্তিটা করতে হবে৷ সেক্ষেত্রে বাস্তবিক অর্থে আলোচনার জন্য সময় আছে আর মাত্র দুই থেকে তিনটা দিন৷ বড়দিনের ছুটির পর আলোচনা আবারো শুরু হবে বলে জানা গেছে৷ তবে সেটা ঠিক কবে থেকে – তা জানানো হয়নি৷ ফিসক্যাল ক্লিফ ছাড়াও ইউরোপের বিনিয়োগকারীদের জন্য আরেকটি দুশ্চিন্তার কারণ হলো ইটালি৷ কারণ সেখানে পদত্যাগ করেছেন প্রধানমন্ত্রী মারিও মন্টি, যিনি ইটালির দুর্বল অর্থনীতিতে আশার আলো দেখিয়েছেন৷ তাঁর পদত্যাগে এখন ইটালিতে আবারও সংস্কার বিরোধী সরকার আসার পথ চালু হলো৷ এর ফলে ইটালির ভবিষ্যত নিয়ে চিন্তিত ইইউ নেতারা৷ কেন না ইটালি হচ্ছে ইউরোজোনের তৃতীয় বৃহত্তম অর্থনীতির দেশ৷ তারা কোনো সমস্যায় পড়লে গ্রিসের মতো সহায়তা করা সম্ভব নয়৷ তাই ইইউ নেতারা ইটালির পরবর্তী প্রধানমন্ত্রী হিসেবে মন্টিকেই চাইছেন৷ তবে মন্টি বলেছেন, কোনো রাজনৈতিক জোট যদি তাদের নেতা হিসেবে তাঁকে, অর্থাৎ মন্টিকে চায়, তাহলে তিনি নির্বাচনে দাঁড়াতে পারেন৷ কিন্তু জনমত জরিপ বলছে ৬১ শতাংশ ইটালীয় নাগরিক চান না যে, মন্টি আবারো প্রধানমন্ত্রী হোক৷ এদিকে গ্রিস নিয়ে উদ্বেগ প্রকাশ করেছে ইইউ ও আইএমএফ৷ এবার তাদের উদ্বেগের বিষয় ধনী ঋণখেলাপীদের কাছ থেকে কর আদায়ে গ্রিসের ধীরগতি৷ এই দুই সংস্থার এক প্রতিবেদনে বলা হয়েছে, ২০১২ সালে গ্রিসের জন্য দুই বিলিয়ন ইউরো কর আদায়ের লক্ষ্য নির্ধারণ করে দেয়া হয়েছিল৷ এর মধ্যে গ্রিস আদায় করতে পেরেছে মাত্র ১.১ বিলিয়ন ডলার, অর্থাৎ লক্ষ্যমাত্রার অর্ধেক৷ তাই তো ঐ দুটি সংস্থা, কর আদায় ব্যবস্থা আরও জোরদার করার আহ্বান জানিয়েছে৷ বিশেষ করে চিকিৎসক আর উকিলদের আগে ধরার পরামর্শ দিয়েছে তারা৷ এছাড়া বড় লোকদের কর ফাঁকির বিষয়ে ১,৩০০টি অডিট করার কথা ছিল গ্রিসের৷ কিন্তু সেপ্টেম্বর মাস পর্যন্ত গ্রিস করতে পেরেছে মাত্র ৪৪০টি অডিট৷ তাই অখুশি ইইউ ও আইএমএফ প্রতিনিধিরা৷ জেডএইচ/ডিজি (রয়টার্স, এএফপি)",
  "manualKeyPhrases" : [ "ইটালি", "ইউরো", "ফিসক্যাল", "ক্লিফ", "দুশ্চিন্তা" ],
  "automaticKeyPhrases" : [ "" ]
}