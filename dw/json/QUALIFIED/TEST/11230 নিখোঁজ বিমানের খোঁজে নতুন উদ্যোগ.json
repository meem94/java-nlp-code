{
  "docID" : 11230,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিখোঁজ-বিমানের-খোঁজে-নতুন-উদ্যোগ/a-17595394",
  "title" : "নিখোঁজ বিমানের খোঁজে নতুন উদ্যোগ",
  "date" : "28.04.2014",
  "writter" : "",
  "categories" : [ "বিশ্ব" ],
  "article" : "মালয়েশিয়ার নিখোঁজ বিমানটির ধ্বংসাবশেষ ভাসমান অবস্থায় পাওয়া সম্ভাবনা একেবারেই কম বলে জানিয়েছেন মালয়েশিয়া কর্তৃপক্ষ৷ তাই সমুদ্র তলদেশের বেশ খানিকটা এলাকায় এখন তল্লাশি অভিযান চলবে বলে জানিয়েছেন অস্ট্রেলিয়ার প্রধানমন্ত্রী৷ সোমবার ক্যানবেরায় এক সংবাদ সম্মেলনে অস্ট্রেলিয়ার প্রধানমন্ত্রী টনি অ্যাবোট বলেন, মালয়েশিয়ান এয়ারলাইন্সের এমএইচ৩৭০ উড়ালের নিখোঁজ বিমানটির ধ্বংসাবশেষ সমুদ্রে ভাসমান অবস্থায় পাওয়ার সম্ভাবনা একেবারেই ক্ষীণ হয়ে এসেছে৷ নিখোঁজ হওয়ার পর গত ৫২ দিন ধরে ভারত মহাসাগরের দক্ষিণাঞ্চলের অনেকটা অংশেই ব্যাপক তল্লাশি চালানো হয়েছে বলে জানান তিনি৷ টনি অ্যাবোট বলেন, ‘‘আমি দুঃখিত যে আকাশ, জল, স্থল সব জায়গা চষেও কোনো ফল হয়নি৷ এমনকি সমুদ্র তলদেশেও ধ্বংসাবশেষের চিহ্নই পাওয়া যায়নি৷ ৪৫ লাখ বর্গ কিলোমিটার তন্ন তন্ন করে খোঁজা হয়েছে, কিন্তু বিমানটির একটি টুকরোও পাওয়া যায়নি৷ এটা আসলেই হতাশার৷ ৫২ দিনের এই অনুসন্ধানে এটাই বোঝা যায় ধ্বংসাবশেষগুলো আর ভেসে নেই এগুলো তলিয়ে গেছে সমুদ্র গর্ভে৷'' এ কারণে বিমানটির অনুসন্ধানে নতুন মাত্রা যোগ করতে চান অস্ট্রেলিয়ার কর্তৃপক্ষ৷ আর তা হলো সমুদ্র তলদেশে ৬০ হাজার বর্গ কিলোমিটার এলাকায় এবার অনুসন্ধান চালাবেন তারা৷ স্যাটেলাইট থেকে পাওয়া ছবি বিশ্লেষণ করে তারা তল্লাশির স্থান নির্ধারণ করেছেন বলে জানান প্রধানমন্ত্রী৷ তল্লাশিতে সাত-আট মাস লাগবে অনুসন্ধান কাজে সহযোগিতার জন্য অস্ট্রেলিয়ার সরকার মালয়েশিয়ার কর্তৃপক্ষের সাথে আলোচনা করেছে এবং বিভিন্ন বাণিজ্যিক কোম্পানিকে বিনিয়োগের জন্য এর সাথে যুক্ত হওয়ার জন্য আহ্বান জানিয়েছে৷ কেননা ছয় থেকে আট মাস ধরে যদি এই অভিযান চলে, তবে এতে খরচ হবে ৬০ মিলিয়ন অস্ট্রেলিয়ান ডলার৷ এখন পর্যন্ত আটটি দেশ অনুসন্ধান কাজে অংশ নিচ্ছে৷ মালয়েশিয়া, চীন, অস্ট্রেলিয়া, ব্রিটেন, যুক্তরাষ্ট্রের বিশেষজ্ঞরা চোখ রাখছেন কোথায় কোথায় তল্লাশি চালানো উচিত৷ ব্লুফিন-২১ এবং বেশ কয়েকটি জাহাজ এখনও ভারত মহাগরের দক্ষিণে টহল দিয়ে যাচ্ছে৷ টনি অ্যাবোট বলেন, ‘‘বিমান হারিয়ে যাওয়ার এই রহস্য সমাধানে মানুষের পক্ষে যতটা করা সম্ভব, সব ধরনের চেষ্টাই করা হবে৷'' অস্ট্রেলিয়ার মেরিটাইম সেফটি অথরিটির প্রধান আঙ্গুস হিউস্টন বলেছেন, যদি সবকিছু ঠিকভাবে চলে তবে আগামী সাত-আট মাসের মধ্যে সাফল্য আসতে পারে৷ ওবামার মালয়েশিয়া সফর রবিবার মালয়েশিয়া সফর করেছেন মার্কিন প্রেসিডেন্ট বারাক ওবামা৷ নিখোঁজ বিমানের সন্ধানে মালয়েশিয়া কর্তৃপক্ষকে সব ধরনের সহায়তার জন্য প্রস্তাব দেন মার্কিন প্রেসিডেন্ট বারাক ওবামা৷ সেখানে প্রধানমন্ত্রী নাজিব রাজাকের সঙ্গে এ বিষয়ে আলোচনা করেন তিনি৷ ওবামা বলেন, ‘‘এটা ভীষণ বড় একটা চ্যালেঞ্জ এবং এতে দীর্ঘ সময় লাগবে৷'' ২৩৯ জন আরোহী নিয়ে ৮ই মার্চ কুয়ালালামপুর থেকে বেইজিং যাওয়ার পথে মালয়েশিয়া এয়ারলাইন্সের এমএইচ৩৭০ উড়ালের এই বিমানটি রহস্যজনকভাবে নিখোঁজ হয়৷ বিভিন্ন স্যাটেলাইটে ধ্বংসাবশেষের চিহ্নের চিত্র ধরা পড়েছে দাবি করা হলেও, পরবর্তীতে সেসব দাবির যথার্থতা মেলেনি৷ এপিবি/ডিজি (এপি, এএফপি, রয়টার্স)",
  "manualKeyPhrases" : [ "অস্ট্রেলিয়া", "নিখোঁজ", "মালয়েশিয়া", "বিমান", "নতুন" ],
  "automaticKeyPhrases" : [ "" ]
}