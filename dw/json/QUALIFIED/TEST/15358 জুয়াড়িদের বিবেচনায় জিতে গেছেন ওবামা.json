{
  "docID" : 15358,
  "source" : "http://www.dw.com/",
  "lang" : "BN",
  "url" : "http://www.dw.com/bn/জুয়াড়িদের-বিবেচনায়-জিতে-গেছেন-ওবামা/a-16351528",
  "title" : "জুয়াড়িদের বিবেচনায় জিতে গেছেন ওবামা",
  "date" : "02.11.2012",
  "writter" : "",
  "categories" : [ "সমাজ সংস্কৃতি" ],
  "article" : "আগামী মঙ্গলবার মার্কিন প্রেসিডেন্ট নির্বাচন৷ জুয়াড়িরা অবশ্য ইতিমধ্যেই ধরে নিয়েছেন যে, ওবামা তাঁর পরিবার পরিজন নিয়ে আরও চার বছর হোয়াইট হাউসেই থেকে যাবেন৷ ওবামার পক্ষে চার ডলার বাজি ধরলে আপনি পাবেন এক ডলার৷ আর রমনির পক্ষে চার ডলার ধরলে পাবেন ১১৷ এটাই অনলাইন জুয়াড়ি ওয়েবসাইটগুলোর সর্বশেষ হিসেব৷ অর্থাৎ তারা ধরেই নিচ্ছে যে, ওবামা আবারও জিততে চলেছেন৷ তাই ওবামার পক্ষে বাজি ধরলে ততটা লাভ পাবে না জুয়াড়িরা৷ ব্রিটেনের নটিংহ্যাম বিজনেস স্কুলের ‘পলিটিক্যাল ফোরকাস্টিং ইউনিট'-এর পরিচালক লাইটন ভগান উইলিয়াম তাঁর গবেষণায় দেখেছেন যে, নির্বাচনে কে জিততে যাচ্ছে তার পূর্বাভাষ দেয়ার ক্ষেত্রে জনমত জরিপকারীর চেয়ে জুয়াড়িরা বেশি সফল৷ এর পক্ষে তাঁর মত হচ্ছে, জরিপে অংশগ্রহণকারীরা উত্তর দেয়ার জন্য সাধারণত কোনো আর্থিক সুবিধা পান না৷ তাই তাঁরা দায়সারা গোছের একটা উত্তর দিয়ে থাকেন৷ কিন্তু জুয়াড়িরা যেহেতু অর্থ বিনিয়োগ করে থাকেন তাই তাঁরা অনেক জেনেশুনে সে কাজটি করেন৷ তাহলে কী ধরে নেয়া যায় ওবামা জিতে যাচ্ছেন? এ প্রসঙ্গে উইলিয়াম অবশ্য সতর্কবাণী শুনিয়েছেন৷ তিনি বলছেন, ‘‘জরিপ বা বাজি কোনোটাই নির্বাচনের ফল নির্ধারণ করেনা৷'' যদিও তাঁর হিসেবে, নির্বাচনকে কেন্দ্র করে অনলাইনে এবার প্রায় ১০০ মিলিয়ন ডলার সমপরিমাণ বাজি ধরা হতে পারে৷ অনলাইন ছাড়াও ব্যক্তিগতভাবে অনেকে বাজি ধরছেন৷ যেমন ওবামার ঊর্ধ্বতন উপদেষ্টা ডেভিড এক্সেলরড বাজি ধরেছেন জনপ্রিয় টক শো ‘মর্নিং জো'-র উপস্থাপক জো স্কারবোরোর সঙ্গে৷ এক্সেলরড বলছেন, ওবামা যদি মিনেসোটা, মিশিগান আর পেনলিসভেনিয়ায় না জেতেন তাহলে তিনি তাঁর ৪০ বছরের পুরনো গোঁফ কেটে ফেলবেন৷ এবং সে অবস্থায় তিনি স্কারবোরোর টকশোতে উপস্থিত হবেন৷ আর স্কারবোরো বলেছেন, ওবামা যদি ফ্লোরিডা আর নর্থ ক্যারোলাইনায় জেতে তাহলে তিনি গোঁফ রাখা শুরু করবেন! নিউ ইয়র্ক টাইমসের এক প্রখ্যাত জরিপকারী নাটে সিলভারের হিসেবে ওবামার জেতার সুযোগ প্রায় ৭৯ শতাংশ৷ তিনিও স্কারবোরোর সঙ্গে বাজি ধরে বলেছেন, যদি নির্বাচনে ওবামা না জেতে তাহলে তিনি রেডক্রসকে এক হাজার ডলার দান করবেন৷ জেডএইচ/ডিজি (ডিপিএ)",
  "manualKeyPhrases" : [ "জুয়াড়ি", "ওবামা", "মার্কিন", "প্রেসিডেন্ট", "নির্বাচন" ],
  "automaticKeyPhrases" : [ "" ]
}