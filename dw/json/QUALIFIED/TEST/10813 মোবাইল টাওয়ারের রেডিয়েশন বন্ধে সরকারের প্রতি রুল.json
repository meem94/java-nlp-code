{
  "docID" : 10813,
  "source" : "http://www.dw.com/",
  "lang" : "BN",
  "url" : "http://www.dw.com/bn/মোবাইল-টাওয়ারের-রেডিয়েশন-বন্ধে-সরকারের-প্রতি-রুল/a-16342684",
  "title" : "মোবাইল টাওয়ারের রেডিয়েশন বন্ধে সরকারের প্রতি রুল",
  "date" : "30.10.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "স্বাস্থ্য এবং পরিবেশের জন্য ক্ষতিকর মোবাইল ফোন টাওয়ারের রেডিয়েশন বন্ধে কেন নির্দেশ দেয়া হবেনা জানতে চেয়ে সরকারের প্রতি রুল জারি করেছেন হাইকোর্ট৷ একই সঙ্গে স্বাস্থ্য ও পরিবেশের ওপর রেডিয়েশনের ক্ষতিকর প্রভাব পরীক্ষার জন্য হাইকোর্ট একটি বিশেষজ্ঞ কমিটি গঠনের নির্দেশ দিয়েছেন৷ কমিটিকে তিনমাসের মধ্যে প্রতিবেদন দিতে হবে৷ বাংলাদেশে মোবাইল ফোনের টাওয়ার নীতিমালা মেনে স্থাপন করা হয়না বলে অভিযোগ আছে৷ আর এই কারণে টাওয়ারের রেডিয়েশন পরিবেশের ওপর নেতিবাচক প্রভাব ফেলছে৷ নারকেল গাছের পাতা মারে যাচ্ছে, ফুল ঝরে পড়ছে আর নারকেলের ভেতর পচে যাচ্ছে৷ যা এর আগে ডয়চে ভেলের খবরে প্রচার করা হয়েছে৷ আর টাওয়ারের এই রেডিয়েশনে আছে স্বাস্থ্য ঝুঁকি৷ যা ডয়চে ভেলেকে জানান, ঢাকা মেডিক্যাল কলেজ ও হাসপাতালের ক্যান্সার বিভাগের প্রধান অধ্যাপক ডা. মোয়াররফ হোসেন৷ আর এই প্রেক্ষাপটে টাওয়ারের রেডিয়েশন বন্ধে মঙ্গলবার ‘হিউম্যান রাইটস এন্ড পিস ফর বাংলাদেশ'এর প্রধান অ্যাডভোকেট মনজিল মোরসেদ হাইকোর্টে রিট করেন৷ প্রাথমিক শুনানি শেষে বিচারপতি সালমা মাসুদ চৌধুরী এবং বিচারপতি আশিষ রঞ্জন চৌধুরী টেলিযোগযোগ, স্বাস্থ্য ও পরিবেশ সচিব এবং বিটিআরসি ও আণবিক শক্তি কমিশনের চেয়ারম্যানের প্রতি চার সপ্তাহের রুল জারি করেন৷ যা সাংবাদিকদের জানান ডেপুটি অ্যাটর্নি জেনারেল খুরশীদুল আলম৷ তিনি জানান, আদালত স্বাস্থ্য সচিবকে রেডিয়েশনের ক্ষতিকর দিক পরীক্ষার জন্য সাত সদস্যের একটি বিশেষজ্ঞ কমিটি গঠন করতে বলেছেন৷ তাদের তিনমাসের মধ্য প্রতিবেদন দিতে হবে৷ আর আণবিক শক্তি কমিশনের চেয়ারম্যনকে সাতদিনের মধ্যে একটি রিপোর্ট দিতে বলা হয়েছে৷ অ্যাডভোকেট মনজিল মোরসেদ জানান, উন্নত বিশ্বে মোবাইল ফোনের টাওয়ার নির্মাণে নীতিমালা আছে৷ আছে রেডিয়েশনের ক্ষতিকর প্রভাব বন্ধের ব্যবস্থা৷ কিন্তু বাংলাদেশে তা নেই৷ বিশেষজ্ঞ কমিটির রিপোর্ট পাওয়ার পর বিস্তারিত শুনানি হবে হাইকোর্টে৷ বাংলাদেশে ছয়টি মোবাইল ফোন অপারেটরের ৩০ হাজার টাওয়ার আছে৷ এসবের অধিকাংশই জনবহুল এলাকার বাসা-বাড়ি, শিক্ষা প্রতিষ্ঠান ও হাসাপাতালের ছাদে৷ যা জনস্বাস্থ্যের জন্য খুবই ক্ষতিকর বলে মত বাংলাদেশের বিশেষজ্ঞদের৷",
  "manualKeyPhrases" : [ "প্রতি", "টাওয়ার", "রুল", "মোবাইল", "রেডিয়েশন" ],
  "automaticKeyPhrases" : [ "" ]
}