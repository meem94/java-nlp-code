{
  "docID" : 11253,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়ার-ওপরে-তেল-নিষেধাজ্ঞায়-সমর্থন-নেই-রাশিয়ার/a-15362821",
  "title" : "সিরিয়ার ওপরে তেল নিষেধাজ্ঞায় সমর্থন নেই রাশিয়ার",
  "date" : "03.09.2011",
  "writter" : "",
  "categories" : [ "বিশ্ব" ],
  "article" : "সিরিয়ার বিরুদ্ধে ইউরোপীয় ইউনিয়নের চাপানো নিষেধাজ্ঞায় ক্ষিপ্ত রাশিয়া৷ বিশেষ করে সেদেশ থেকে তেল আমদানির বিষয়ে আপত্তি ওঠায় এবার মুখ খুলেছেন রুশ পররাষ্ট্রমন্ত্রী সের্গেই লাভরভ৷ সিরিয়ার একগুঁয়ে প্রেসিডেন্ট বাশার আল আসাদের বিরুদ্ধে আন্তর্জাতিক জনমত ক্রমশ আরও তীব্র হচ্ছে৷ এর মধ্যে সিরিয়াকে আরও চাপের মুখে ফেলতে, বিশেষ করে আসাদকে আন্তর্জাতিক দাবি মেনে পদত্যাগে বাধ্য করতে ইইউ জানিয়েছে, সিরিয়ার কাছ থেকে জ্বালানি তেল আর আমদানি করতে চায় না তারা৷ যদিও ইউরোপের দেশগুলিতেই সিরিয়া তাদের উৎপন্ন তেলের শতকরা ৯৫ শতাংশ সরবরাহ করে থাকে৷ এবং তার বিনিময়ে সিরিয়ার জাতীয় আয়ের শতকরা ২৫ শতাংশ উপার্জন হয়৷ কিন্তু সিরিয়াকে আরও চাপের মুখে রাখতেই ইউরোপীয় ইউনিয়নের এই তেল আমদানি বন্ধ করে দেওয়ার সিদ্ধান্তে বেশ ক্ষুব্ধ মস্কো৷ রুশ পররাষ্ট্রমন্ত্রী সের্গেই লাভরভ এক বিবৃতি দিয়ে এ বিষয়ে অসন্তোষ জ্ঞাপন করে বলেছেন, এই সিদ্ধান্ত কোন ভালো দিকে নিয়ে যাবে না অদূর ভবিষ্যতে৷ বরং পরিস্থিতি আরও জটিল করে তুলবে৷ জাতিসংঘের নিরাপত্তা পরিষদের স্থায়ী সদস্য হিসেবে রাশিয়ার রয়েছে ভেটো প্রদানের অধিকার৷ সিরিয়ার আসাদকে জব্দ করতে সেদেশের ওপর অস্ত্র আমদানি রফতানির ওপর নিষেধাজ্ঞা চাপানো এবং সম্পত্তি বাজেয়াপ্ত করার যে আন্তর্জাতিক সিদ্ধান্তের প্রস্তাব আসতে চলেছে, রাশিয়া সম্ভবত তাতে সমর্থন জানাবে না৷ লাভরভ সেকথাই জানিয়ে দিয়ে তাজিকিস্তানের রাজধানী ডুশানবেতে চলতি প্রাক্তন সোভিয়েত রাষ্ট্রগুলির একটি সম্মেলনে সংবাদসংস্থা রয়টার্সকে আরও বলেছেন, সিরিয়ার কোনরকমের সর্বাঙ্গীন নিষেধাজ্ঞায় সম্মতি জানাবে না রাশিয়া৷ লাভরভের মতে, সিরিয়ার সঙ্গে মিত্রতার রাস্তা বন্ধ করে দিলে পরবর্তীতে তা অনেক বড় ধরণের সমস্যার জন্ম দিতেই পারে৷ এদিকে, শুক্রবার ইইউ জানিয়ে দিয়েছে, তারা সিরিয়ার কাছ থেকে আর তেল সরবরাহ নিতে রাজি নয়৷ একমাত্র ইটালি তাদের দেশজ প্রয়োজনে আগামী কিছুদিন সিরিয়ার কাছ থেকে তেল আমদানি চালু রাখবে বলে জানিয়েছে৷ তবে তাও বেশিদিনের জন্য নয়৷ এদিকে সিরিয়ার অভ্যন্তরে পরিস্থিতি এখনও বেশ সমস্যাসংকুল৷ শুক্রবারের জুম্মার নামাজের পর বিভিন্ন এলাকায় বিক্ষোভকারীদের ওপর সেনাবাহিনীর গুলিতে মোট ১৪ জনের মৃত্যুর খবর মিলেছে৷ রাজধানী দামাস্কাসের কাছে সাতজন, হোমস শহরে চারজন এবং দিয়ার এজোর শহরে আরও তিনজন নিহত হয়েছে শুক্রবার৷ এ খবর জানিয়েছে আন্দোলনকারীদের একটি সূত্র৷ এদিকে বার্তা সংস্থা এএফপি নিহতের সংখ্যা ২১ বলে জানিয়েছে৷ প্রতিবেদন : সুপ্রিয় বন্দ্যোপাধ্যায় সম্পাদনা:    জাহিদুল হক",
  "manualKeyPhrases" : [ "নিষেধাজ্ঞা", "সিরিয়া", "তেল", "রাশিয়া", "লাভরভ" ],
  "automaticKeyPhrases" : [ "" ]
}