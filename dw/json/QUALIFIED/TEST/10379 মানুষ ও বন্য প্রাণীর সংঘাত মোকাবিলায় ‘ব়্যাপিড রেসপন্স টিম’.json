{
  "docID" : 10379,
  "source" : "http://www.dw.com/",
  "lang" : "BN",
  "url" : "http://www.dw.com/bn/মানুষ-ও-বন্য-প্রাণীর-সংঘাত-মোকাবিলায়-ব়্যাপিড-রেসপন্স-টিম/a-15854469",
  "title" : "মানুষ ও বন্য প্রাণীর সংঘাত মোকাবিলায় ‘ব়্যাপিড রেসপন্স টিম’",
  "date" : "02.04.2012",
  "writter" : "",
  "categories" : [ "সমাজ সংস্কৃতি" ],
  "article" : "জনবসতি বাড়ার সঙ্গে সঙ্গে নির্বিচারে ধ্বংস করা হচ্ছে বনাঞ্চল৷ খাদ্যের তাগিদে লোকালয়ে হানা দিচ্ছে বন্যজন্তু৷ মারা যাচ্ছে মানুষ৷ ক্ষতি হচ্ছে ঘরবাড়ি, মাঠের ফসল৷ আবার পাল্টা আক্রমণে মানুষের হাতে মারা পড়ছে বন্যপশু৷ মানুষ ও বন্য জন্তুর মধ্যে হিংস্র সংঘাত নতুন কিছু নয়৷ কিন্তু এটা বাড়ছে উদ্বেগজনকভাবে৷ ভারতে প্রতি বছর মানুষের হাতে মারা পড়ছে কয়েক হাজার বন্যপ্রাণী৷ কারণটা সহজবোধ্য৷ জনবসতি ও শিল্প প্রকল্পের জন্য নির্বিচারে ধ্বংস করা হচ্ছে বনভূমি৷ খাদ্যের সন্ধানে হিংস্র জন্তু হানা দিচ্ছে লোকালয়ে৷ তাড়া খেয়ে আক্রমণ করছে মানুষকে৷ আর পাল্টা আক্রমণে মানুষের হাতে মরছে বন্যজন্তু৷ তারওপর আছে চোরাশিকারিদের দৌরাত্ম৷ দোষ কাউকেই দেয়া যায়না৷ এক পক্ষের প্রাণের তাগিদ, অপরপক্ষের আত্মরক্ষার৷ দোষ যদি থাকে তা হলো বন কেটে বসতি গড়া৷ এটা নিয়ন্ত্রণের জন্য আসাম সরকার গঠন করেছে ব়্যাপিড রেসপন্স টিম৷ রাখা হয়েছে ২৪ ঘণ্টার হেলপ লাইন৷ খবর পাওয়ামাত্র সেই টিম দৌড়ে যাবে সুসজ্জিত বাহন নিয়ে৷ তাতে আছে প্রশিক্ষিত বনকর্মী, পশু চিকিৎসক, ঘুম পাড়ানি ওষুধ ইত্যাদি৷ পশ্চিমবঙ্গের অবস্থাটা কেমন? রাজ্যের চিফ কনজার্ভেটর অব ফরেস্ট বি. মন্ডল বললেন, মানুষ ও বন্যজন্তুর হানাহানিটা বেশি হয় হাতির সঙ্গে৷ এটা নিবারণ করা যাবেনা৷ কারণ প্রথমত হাতির সংখ্যা বাড়ছে৷ আর দ্বিতীয়ত, হাতি পরিযায়ী জন্তু৷ এক জায়গায় থাকেনা৷ রাতেই এদের হামলা হয় বেশি৷ চিতাবাঘের ক্ষেত্রেও তাই৷ বন্যপ্রণী সংরক্ষণ রাজ্যে ভালো বলে চিতাবাঘের সংখ্যা বেড়েছে৷ এছাড়া, গ্রামে গরু, ছাগল, মুরগি সহজে পাওয়া যায়, ধরাও সহজ৷ তাই চিতাবাঘ গ্রামে ঢোকে৷ চোরা শিকারও প্রায় বন্ধ৷ রাজ্যে বনভূমি ধ্বংসের কথা অস্বীকার করে বন সংরক্ষণ মহাঅধিকর্তা বললেন, ১৯৮০ সালে বন সংরক্ষণ আইন চালু হবার পর বনাঞ্চল ধ্বংস খুব একটা হয়নি৷ পশ্চিমবঙ্গে তো নয়ই৷ অন্যান্য রাজ্যে বড় বড় শিল্প প্রকল্পের দরুণ কিছুটা হয়ত হয়ে থাকতে পারে৷ উল্লেখ্য, আসামে বন্যপ্রাণীর আদমসুমারি রিপোর্টে দেখা গেছে, রাজ্যে হাতির সংখ্যা যথেষ্ট বেড়েছে৷ ২০০৯ সালে ছিল ৫২৪৬৷ আর এ বছরে হয়েছে ৫৬২০৷ বেড়েছে গন্ডারের সংখ্যাও৷ আসামের পরিতোয়া অভয়ারণ্যে এক শৃঙ্গী গন্ডার ছিল ৮৪টি, রাজীব গান্ধী অভয়ারণ্যে ছিল ৬৪টি৷ এ বছর তা বেড়ে হয়েছে যথাক্রমে ৯৩ ও ১০০টি৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "‘ব়্যাপিড", "মানুষ", "বন্য", "রেসপন্স", "সংঘাত", "টিম’" ],
  "automaticKeyPhrases" : [ "" ]
}