{
  "docID" : 11729,
  "source" : "http://www.dw.com/",
  "lang" : "BN",
  "url" : "http://www.dw.com/bn/কবিগুরুকে-নিয়ে-খবরটা-বিভ্রান্তিকর/a-16562564",
  "title" : "‘কবিগুরুকে নিয়ে খবরটা বিভ্রান্তিকর...’",
  "date" : "31.01.2013",
  "writter" : "",
  "categories" : [ "বিনোদন" ],
  "article" : "রাত পোহালেই ঢাকায় শুরু হবে একুশে বইমেলা৷ মেলা শুরুর অনেক আগেই একটা খবর সবার নজর কেড়েছিল৷ মেলায় নাকি এবার রবীন্দ্রনাথের বই নিষিদ্ধ! কবি শামীম রেজা জানালেন, খবরটা আসলে কিছু সংবাদ মাধ্যমের বাড়াবাড়ি৷ ১লা ফেব্রুয়ারি বিকাল ৩টায় বাংলা একাডেমী চত্বরে অমর একুশে গ্রন্থমেলা উদ্বোধন করবেন প্রধানমন্ত্রী শেখ হাসিনা৷ মেলা শুরুর আগে বাংলা একাডেমীর উপপরিচালক (সমন্বয় ও গণযোগাযোগ) মুর্শিদ উদ্দীন আহমেদ বিডিনিউজ টোয়েন্টিফোর ডটকমকে জানান, একাডেমী সংলগ্ন সড়কে এবার কোনো স্টল থাকছে না৷ তিনি আরো জানান, এবারের বইমেলায় মোট ২৩৬টি প্রকাশনা প্রতিষ্ঠানকে স্টল বরাদ্দ দেয়া হয়েছে, এর বাইরে ২০টি সরকারি প্রতিষ্ঠান এবং আটটি সেবামূলক প্রতিষ্ঠানেরও স্টল থাকবে৷ বরাবরের মতো ‘লিটল ম্যাগ চত্বর' থাকবে বলেও জানিয়েছেন বাংলা একাডেমীর উপপরিচালক৷ একাডেমী প্রাঙ্গণে এখন স্টল সাজানো চলছে৷ মেলা উপলক্ষ্যে বাংলা একাডেমী ও তার আশপাশের এলাকায় ব্যাপক নিরাপত্তা ব্যবস্থা নেয়া হচ্ছে বলেও জানানো হয়েছে একাডেমীর পক্ষ থেকে৷ অডিও শুনুন 04:09 শামীম রেজার সাক্ষাৎকারের অডিও ফাইল এসব খবর বাংলাদেশের সব প্রচার মাধ্যমেই কমবেশি এসে গেছে৷ তবে একটি বিষয় নিয়ে জানার কৌতূহল তাতে নিশ্চয়ই মেটেনি৷ এবার একটি অনলাইন সংবাদপ্ত্রসহ বেশ কয়েকটি মাধ্যমে খবর এসেছিল, বইমেলায় নাকি এবার কবিগুরু রবীন্দ্রনাথ ঠাকুরের কোনো বই রাখতে না দেয়ার সিদ্ধান্ত নিয়েছে বাংলা একাডেমী৷ বাংলা সাহিত্যের একমাত্র নোবেলজয়ীকে বাঙালির প্রাণের মেলা থেকে বিচ্ছিন্ন করে দেয়ার খবর আহত করেছিল অনেককে৷ কবি, সাংবাদিক এবং বিশ্ববিদ্যালয়ের শিক্ষক শামীম রেজার ডয়চে ভেলেকে দেয়া সাক্ষাৎকারে এ বিষয়টি স্বাভাবিক কারণেই গুরুত্ব পেয়েছে৷ সাক্ষাৎকারে পাঠকসমাজকে আশ্বস্ত করা খবরই দিয়েছেন শামীম রেজা৷ বাংলা একাডেমীর মহাপরিচালকের সঙ্গে আলোচনা করে নিশ্চিত হওয়ার দাবি করে তিনি বলেছেন, ‘‘রবীন্দ্রনাথের বই থাকবেনা এ খবর বিভ্রান্তিকর, এটা মিডিয়ার একটা অংশের বাড়াবাড়ি৷'' শামীম রেজার বক্তব্য অনুযায়ী, একাডেমী এবার ঠিক করেছে মেলায় শুধু বাংলাদেশের প্রকাশকদের বইই রাখা হবে৷ যে দেশের যে লেখকের বই-ই হোক, প্রকাশক যদি বাংলাদেশের হয় তাহলে কোনো সমস্যা নেই, সুতরাং রবীন্দ্রনাথের বই ‘নিষিদ্ধ' করার খবর সত্যের অপলাপ ছাড়া আর কিছুই নয়৷ একাডেমীর বাইরে কোনো স্টলের ব্যবস্থা না রাখার পক্ষেও যুক্তি দেখিয়েছেন শামীম রেজা৷ তাঁর মতে, বাইরের স্টলগুলোতে মূলত ‘পাইরেটেড' বই-ই রাখা হয়৷ তাই এর বিরুদ্ধে বাংলা একাডেমীর অবস্থানকে সব লেখকের জন্য কল্যাণকর এবং নৈতিকভাবে সমর্থনযোগ্য বলেই মনে করেন শামীম রেজা৷ মেলার পরিসর কমে যাওয়ায় সমস্যা হবে কিনা জানতে চাইলে তরুণ কবি শামীম রেজা বলেন, ‘‘নতুন একটা উদ্যোগ, সুতরাং দেখাই যাক না!'' সাক্ষাৎকার: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "বাংলা", "রবীন্দ্রনাথ", "বইমেলা", "একুশে", "একাডেমী" ],
  "automaticKeyPhrases" : [ "" ]
}