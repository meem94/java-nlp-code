{
  "docID" : 15106,
  "source" : "http://www.dw.com/",
  "lang" : "BN",
  "url" : "http://www.dw.com/bn/একবার-জিতলেই-চার-লক্ষ-ডলার-পুরস্কার/a-17263344",
  "title" : "একবার জিতলেই চার লক্ষ ডলার পুরস্কার!",
  "date" : "02.12.2013",
  "writter" : "",
  "categories" : [ "খেলাধুলা" ],
  "article" : "২৪ বছর হতে চলল বিশ্বকাপে একবারও সাফল্যের দেখা পায়নি জার্মানি৷ সাফল্যের খরা কাটাতে এবার আগাম পুরস্কার ঘোষণা করেছে ডিবিএফ৷ ব্রাজিল থেকে ট্রফি নিয়ে ফিরলে প্রত্যেক খেলোয়াড় পাবেন লোভনীয় পুরস্কার৷ আগামী বছর ফুটবল বিশ্বকাপ হবে সবচেয়ে বেশি, অর্থাৎ পাঁচবারের চ্যাম্পিয়ন ব্রাজিলে৷ একটা সময় টানা ২৪ বছর অবশ্য তারাও বিশ্বকাপ জেতেনি৷ ১৯৭০-এর পর চতুর্থবারের মতো ব্রাজিল বিশ্বকাপ জিতেছিল ১৯৯৪ সালে৷ তার ঠিক আগের আসরে জিতেছিল জার্মানি৷ সেই থেকে জার্মানিরও চলছে বিশ্বকাপখরা৷ শুধু বিশ্বকাপ কেন, ১৯৯৬ সালের পর থেকে ইউরোপিয়ান চ্যাম্পিয়নশিপও জেতা হয়নি তাদের৷ তো বিশ্বকাপে ব্যর্থতাটা যাতে ২৪ বছর ছাড়িয়ে না যায়, সে ব্যবস্থা করতে এবার অন্য পথ ধরেছে জার্মান ফুটবল ফেডারেশন (ডিএফবি)৷ শুক্রবার এক ঘোষণায় ডিবিএফ জানিয়েছে, এবার জার্মানি বিশ্বকাপে চ্যাম্পিয়ন হলে দলের প্রত্যেক খেলোয়াড়কে দেয়া হবে ৩ লাখ ইউরো বা ৪ লাখ ৮ হাজার ৩০০ ডলারের বোনাস৷ গ্রুপ পর্ব পেরোলেই শুরু হবে বোনাস প্রাপ্তি৷ দ্বিতীয় রাউন্ডে উঠলে ৫০ হাজার ইউরো, কোয়ার্টার ফাইনালে উঠলে ১ লাখ ইউরো আর সেমি ফাইনালে উঠলে প্রত্যেককে দেয়া হবে ১ লাখ ৫০ হাজার ইউরো করে৷ জার্মান দলের খেলোয়াড়দের জন্য বোনাস আগেও ঘোষণা করেছে ডিএফবি৷ গতবছর পোল্যান্ড এবং ইউক্রেনে যৌথভাবে আয়োজিত ইউরোপিয়ান চ্যাম্পিয়নশিপের আগেও অনুপ্রেরণাদায়ী এমন বোনাসের ঘোষণা দেয়া হয়েছিল৷ কিন্তু জার্মানি সেবার ফাইনালেই উঠতে পারেনি৷ জার্মানির জন্য ব্রাজিল থেকে বিশ্বকাপ ট্রফি নিয়ে ফেরা খুব কঠিনই হওয়ার কথা৷ সফল হলে নতুন রেকর্ড হবে৷ বিশ্বকাপ ইতিহাসে দক্ষিণ অ্যামেরিকার কোনো দেশে আয়োজিত বিশ্বকাপ ইউরোপের কোনো দেশ এখনো জিততে পারেনি৷ জার্মানি জিতলে সেটাই হবে প্রথম দৃষ্টান্ত৷ এসিবি/ডিজি (রয়টার্স, ডিপিএ)",
  "manualKeyPhrases" : [ "ডিএফবি", "বোনাস", "ব্রাজিল", "জার্মানি", "চ্যাম্পিয়ন", "ফুটবল", "বিশ্বকাপ" ],
  "automaticKeyPhrases" : [ "" ]
}