{
  "docID" : 11118,
  "source" : "http://www.dw.com/",
  "lang" : "BN",
  "url" : "http://www.dw.com/bn/আসুন-আমরা-সাগর-রুনিকে-ভুলে-যাই/a-17422217",
  "title" : "‘‘আসুন আমরা সাগর-রুনিকে ভুলে যাই’’",
  "date" : "11.02.2014",
  "writter" : "হারুন উর রশীদ স্বপন, ঢাকা",
  "categories" : [ "সাংবাদিক দম্পতি হত্যাকাণ্ড" ],
  "article" : "সাংবাদিক দম্পতি সাগর-রুনির দ্বিতীয় মৃত্যুবার্ষিকীর আলোকচিত্র প্রদর্শনীতে সবাই হতাশার কথা বললেন৷ বলেছেন রাষ্ট্র, সরকার ও পেশাজীবী ব্যর্থতার কথা৷ তারা বলেন, হত্যাকারীরা ২ বছরেও গ্রেফতার না হওয়া সবার জন্য গ্লানির, অপমানের৷ ঢাকার দৃক গ্যালারীতে সোমবার থেকে শুরু হওয়া ‘ক্রাইম সিন, ডু নট ক্রস' শীর্ষক আলোকচিত্র প্রদর্শনীতে শুধুই আলোকচিত্র নয়, সাগর সরওয়ার ও মেহেরুন রুনির ব্যবহৃত স্মৃতিময় জিনিসপত্র স্থান পেয়েছে৷ আছে তাঁদের ব্যবহার করা ল্যাপটপ, প্রেস আইডি কার্ড, কলম, লেখার প্যাডসহ আরো অনেক কিছু৷ আছে পত্রিকার কাটিং৷ সাদা দেয়ালে লেখা আছে, ‘‘আসুন আমরা সাগর-রুনিকে ভুলে যাই''৷ আর এই লেখা ধরে সৈয়দা রিজওয়ানা হাসান বললেন, ‘‘কতটা দুঃখ আর হতাশা থেকে এই লেখা তা আমাদেরও বুঝতে হবে৷'' তিনি বলেন, যদি চেষ্টা করেও সাগর-রুনির হত্যাকারীদের চিহ্নিত করা না যেত, তাহলে আপশোস থাকতো না৷ কিন্তু এখানে অবহেলা করা হয়েছে৷ ইচ্ছাকৃতভাবে তদন্তকে বাধাগ্রস্ত করা হয়েছে৷ তিনি আরও বলেন, সাগর-রুনি হত্যার বিচার না হওয়া মানে হল পেশাজীবীদের হুমকির মুখে ঠেলে দেয়া৷ সাংবাদিক মনজুরুল আহসান বুলবুল বলেন, শুধু রাষ্ট্র বা সরকার নয়, সাংবাদিকদেরও ব্যর্থতা আছে৷ সাংবাদিকরা দীর্ঘদিন ধরে আন্দোলন করলেও সাগর-রুনির হত্যাকাণ্ডের তদন্তে কোনো অগ্রগতি নেই৷ তিনি বলেন, সাংবাদিকরা আবারো ঐক্যবদ্ধভাবে আন্দোলন শুরু করবে৷ নারী নেত্রী খুশী কবির বলেন, আমরা গ্লানি থেকে মুক্তি চাই৷ সাগর-রুনি হত্যাকাণ্ডের তদন্ত এখনো শেষ হয়নি৷ বরং এটা নিয়ে নানা ধরনের নাটক করা হচ্ছে৷ আর নাটকের আড়ালে চাপা পড়ছে তদন্ত৷ এটা আমাদেও গ্লানি৷ দৃক-এর ড. শহীদুল আলম বলেন, রাষ্ট্রের দায়িত্ব তার নাগরিকদের নিরাপত্তা দেয়া৷ সরকার নাগরিকদের অধিকার রক্ষার জন্যই ক্ষমতায় আসে৷ আর সরকার যদি সেটা না করে নিজেদের নিয়ে ব্যস্ত থাকে, তাহলে সেই সরকারের দায়িত্বে থাকার কোনো অধিকার নেই৷ আলোকচিত্র প্রদর্শনীর উদ্বোধনী অনুষ্ঠানে শিল্পী-সাহিত্যিকরাও বক্তব্য রাখেন৷ তাঁরা বলেন, বিচারহীনতার সংস্কৃতি দেশের সাধারণ মানুষকে হুমকির মুখে ঠেলে দেয়৷ সাগর-রুনি হত্যাকাণ্ডের বিচার না হলে বিচারহীনতার সংস্কৃতি আরো প্রকট হবে৷ তাঁরা বলেন, সাগর-রুনির সন্তান মেঘ-এর দায়িত্ব নেয়ার কথা বলেছেন প্রধানমন্ত্রী থেকে অনেকেই৷ কিন্তু বাস্তবে কেউই দায়িত্ব নেননি৷ রুনির ভাই নওশের রোমান বলেন, তদন্তের কোনো অগ্রগতি না হওয়ায় তাঁরা হতাশ হয়ে পড়েছেন৷ তদন্তকারীরা এখন আর তাঁদের সঙ্গে যোগাযোগ করেন না৷ আর তাঁরা উদ্যোগী হয়ে যোগাযোগ করলে বিরক্তি প্রকাশ করেন৷ সাগর-রুনির দ্বিতীয় মৃত্যুবার্ষিকীতে ‘ক্রাইম সিন ডু নট ক্রস' শিরোনামে সোমবার থেকে শুরু হওয়া ৩ দিনের এই আলোকচিত্র প্রদর্শনী শেষ হবে বুধবার৷ প্রতিদিন বিকেল ৩টা থেকে রাত ৮টা পর্যন্ত প্রদর্শনী সবার জন্য উন্মুক্ত৷ ২০১২ সালের ১১ই ফেব্রুয়ারি ভোররাতে ঢাকার রাজাবাজারের বাসায় সাংবাদিক দম্পতি সাগর সরওয়ার ও মেহেরুন রুনিকে নৃশংসভাবে হত্যা করা হয়৷",
  "manualKeyPhrases" : [ "সাগর-রুনি", "হতাশা", "দম্পতি", "প্রদর্শনী", "আলোকচিত্র", "সাংবাদিক", "দৃক" ],
  "automaticKeyPhrases" : [ "" ]
}