{
  "docID" : 14654,
  "source" : "http://www.dw.com/",
  "lang" : "BN",
  "url" : "http://www.dw.com/bn/চীনে-বার্ড-ফ্লু-তাই-ইন্দোনেশিয়ায়-শাটলককের-অভাব/a-16741873",
  "title" : "চীনে বার্ড ফ্লু, তাই ইন্দোনেশিয়ায় শাটলককের অভাব",
  "date" : "14.04.2013",
  "writter" : "অরুণ শঙ্কর চৌধুরী (এএফপি)",
  "categories" : [ "খেলাধুলা" ],
  "article" : "জাকার্তা সরকার চীন থেকে পোল্ট্রি আমদানি বন্ধ করে ব্যাডমিন্টন খেলা এবং ব্যাডমিন্টন খেলোয়াড়দের বিপদ ঘটিয়েছেন৷ শুকনো হাঁসের পালক ছাড়া ব্যাডমিন্টনের শাটলকক তৈরি হবে কি করে? ইন্দোনেশিয়াকে ব্যাডমিন্টনের পরাশক্তি বলা চলে, যদিও হালে চীনের শাটলাররা আধিপত্য বিস্তার করে আছে৷ তবে অদূর অতীতেও ইন্দোনেশিয়ার ব্যাডমিন্টন প্লেয়াররা মালয়েশিয়া এবং চীনের প্লেয়ারদের কাছ থেকে নিয়মিত খেতাব ছিনিয়ে নিয়েছে৷ ব্যাডমিন্টনে ইন্দোনেশিয়ার এই সাফল্যের জন্য যে প্রতিষ্ঠানটির নাম করতে হয়, সেটি হল ইন্দোনেশিয়ান ব্যাডমিন্টন ফেডারেশন বা পিবিএসআই৷ প্রতিষ্ঠিত হয় ১৯৫১ সালে, বান্দুং'এ৷ পিবিএসআই'এর পন্থা ছিল, স্থানীয় পর্যায়ে বহু ছোট ছোট প্রতিযোগিতার আয়োজন করে স্থানীয় প্রতিভাকে তুলে আনা৷ তারপর সেই প্রতিভাধর প্লেয়ারদের ‘পেলাৎনাস' বা জাতীয় প্রশিক্ষণ কেন্দ্রগুলিতে পাঠানো হয়৷ এই কেন্দ্রগুলি থাকে সরকারি পরিচালনায়৷ এছাড়া বেসরকারি প্রশিক্ষণ কেন্দ্রও আছে৷ ইন্দোনেশিয়ানদের কাছে থমাস কাপ, উবের কাপ কিংবা সুদিরমান কাপের মূ্ল্য অসীম, কাজেই এই সব ট্রফি যে কোনো মূল্যে জেতার প্রচেষ্টা করা হয়৷ বলতে কি, ব্যাডমিন্টন সম্পর্কে এতোটা উৎসাহ-উদ্দীপনা এশিয়ার দেশগুলোর একটা বৈশিষ্ট্য৷ পশ্চিমা দেশগুলি এই সব কাপ গেমগুলোতে কখনো-সখনো ছাপ রাখতে পেরেছে৷ পাঁচ গ্রামের একটি বস্তু ইন্দোনেশিয়ার ব্যাডমিন্টন ইতিহাসে সুসি সুসান্তি, ইচুক সুগিয়ার্তো, লিম সুই কিং কিংবা রুডি হর্তোনো'র নাম স্বর্ণাক্ষরে লেখা রয়েছে৷ এবং তাদের কেউই সম্ভবত হালের প্লাস্টিক শাটল দিয়ে খেলতে চাইতেন না৷ কেননা ব্যাডমিন্টন খেলার প্রাণভোমরা হল ঐ কমবেশি পাঁচ গ্রাম ওজনের শাটলকক, যা কিনা একটি পাতলা চামড়া দিয়ে মোড়া কর্কের উপর বসানো ১৬টি হাঁসের পালকের সমষ্টি৷ পালকগুলো আবার হাঁসের বাঁ পাখার হওয়া চাই! পালকের শাটলককের বিশেষত্ব হল এই যে, ব়্যাকেট ছাড়ার সময় তার অসম্ভব গতিবেগ হয়, ঘণ্টায় ৩২০ কিলোমিটার অবধি; যেখানে টেনিসে পিট স্যাম্প্রাসদের সার্ভ ২২০ ছাড়িয়েই এলিয়ে পড়ে৷ অপরদিকে শাটল কিন্তু ঠিক একই গতিতে সেই গতিবেগ হারায় এবং অতি দ্রুত মাটিতে নেমে আসে, প্রায় খাড়া অবস্থায়, ঐ কর্কের ওজনে৷ কাজেই খেলা হয় দ্রুত, অথচ প্রতিক্রিয়ার সময় থাকে৷ কাজেই পেশাদাররা শাটলের ভক্ত৷ বিশেষ করে যখন কাঁধে চোট পাওয়ার সম্ভাবনাও যখন কম৷ এখন এইচ৭এন৯ ভাইরাসের কারণে যদি ইন্দোনেশিয়া সরকার চীন থেকে হাঁসের পালকের আমদানি বন্ধ করেন, তাহলে ইন্দোনেশিয়ার শাটল প্রোডাকশনের কী হবে? আর ব্যাডমিন্টনেরই বা কি হবে? বিশ্ব স্বাস্থ্য সংগঠনের কেউ কি সেটা ভেবে দেখেছেন?",
  "manualKeyPhrases" : [ "সুসি", "শাটলকক", "ব্যাডমিন্টন", "চীন", "ইন্দোনেশিয়া", "সুসান্তি" ],
  "automaticKeyPhrases" : [ "" ]
}