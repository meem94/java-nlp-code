{
  "docID" : 11526,
  "source" : "http://www.dw.com/",
  "lang" : "BN",
  "url" : "http://www.dw.com/bn/কান-এর-সেরা-ছবি-ম্যালিকের-দ্য-ট্রি-অব-লাইফ/a-15097201",
  "title" : "কান এর সেরা ছবি ম্যালিকের ‘দ্য ট্রি অব লাইফ’",
  "date" : "23.05.2011",
  "writter" : "",
  "categories" : [ "বিনোদন" ],
  "article" : "কান চলচ্চিত্র উৎসবে এবার সেরা ছবি মার্কিন পরিচালক টেরেন্স ম্যালিকের পরিচালিত ‘দ্য ট্রি অব লাইফ৷’ ২০০৪ সালে মাইকেল মুরের ‘ফারেনহাইট নাইন ইলেভেন’ এর পর আবারও কান এ সেরা ছবির পুরস্কার গেল যুক্তরাষ্ট্রের কাছে৷ এবার সেরা ছবির মনোনয়নের তালিকায় ছিল ২০টি ছবি৷ তার মধ্যে শেষ পর্যন্ত নয় সদস্যের জুরি বোর্ড বেছে নিলেন ম্যালিকের ‘দ্য ট্রি অব লাইফ' কে৷ ছবিটিতে অভিনয় করেছেন হলিউডের অস্কার বিজয়ী অভিনেতা শন পেন এবং ব্র্যাড পিট৷ বাবা এবং ছেলের ভূমিকায় এই দুজনের অভিনয় বেশ প্রশংসা কুড়িয়েছে এবার৷ সেরা অভিনেতার পুরস্কার পেয়েছেন ফরাসী অভিনেতা জঁ ডুজারডা৷ ‘দ্য আর্টিস্ট' ছবিতে অভিনয় করে এবার জুরি বোর্ডের চোখে সেরা অভিনেতা তিনি৷ সেরা অভিনেত্রীর পুরস্কার গেছে হলিউড তারকা কার্স্টেন ডান্স্ট এর কাছে৷ ‘স্পাইডারম্যান' ছবির নায়িকা কার্স্টেন ডান্স্টকে নিশ্চয়ই আপনাদের মনে আছে৷ আলোচিত ড্যানিশ পরিচালক লার্স ফন ট্রিয়ার এর পরিচালিত ‘মেলাংকোলিয়া' ছবিতে অভিনয় করেন তিনি৷ পুরস্কার পেয়ে অবশ্য পরিচালককে আন্তরিক ধন্যবাদ জানিয়েছেন ডান্সট, যদিও ট্রিয়ার সেখানে উপস্থিত ছিলেন না৷ কারণ কান চলচ্চিত্র উৎসবের ইতিহাসে প্রথমবারের মত নিষিদ্ধ হয়েছেন ট্রিয়ার৷ তার অপরাধ, দিন কয়েক আগে এক মন্তব্যে হিটলারকে সহানুভূতি জানানোর পাশাপাশি ইসরায়েলের ওপর বিষোদগার করেছেন ডেনমার্কের এই পরিচালক৷ সেই থেকে গোটা সিনেমা জগত মহাখাপ্পা লার্স ফন ট্রিয়ারের ওপর৷ এদিকে ‘দ্য ট্রি অব লাইফ' সেরা ছবির পুরস্কার পেলেও সেরা পরিচালকের পুরস্কার গেছে অবশ্য ট্রিয়ারের স্বদেশী পরিচালক নিকোলাস উইন্ডিং এর কাছে৷ ‘ড্রাইভ' ছবির অসাধারণ পরিচালনার পুরস্কার পেয়েছেন ডেনমার্কের পরিচালক উইন্ডিং৷ তবে সেরা পরিচালকের পুরস্কার না পেলেও টেরেন্স ম্যালিকের কথা আবারও বলতে হয়৷ বরাবরই পর্দার আড়ালে থাকা অত্যন্ত প্রতিভাবান এই পরিচালক এবারও সেরা ছবির পুরস্কারের পর সাংবাদিকদের সামনে আসেননি৷ ১৯৭৩ সালে ছবি পরিচালনা শুরুর পর এখন পর্যন্ত মাত্র পাঁচটি ছবি পরিচালনা করেছেন মার্কিন পরিচালক ম্যালিক৷ ১৯৭৯ সালে নিজের দ্বিতীয় ছবি ‘ডেজ অব হ্যাভেন' দিয়েই কান চলচ্চিত্র উৎসবের সেরা পরিচালক নির্বাচিত হন তিনি৷ প্রায় দুই দশক পর তৃতীয় ছবিটি তৈরি করেন ম্যালিক৷ আর সেই ‘দ্য থিন রেড লাইন' ছবিটি একে একে সাতটি অস্কারের জন্য মনোনীত হয়৷ চতুর্থ ছবি ‘দ্য নিউ ওয়ার্ল্ড' মুক্তি পায় ২০০৫ সালে৷ আর এই বছর তার পঞ্চম ছবি ‘দ্য ট্রি অব লাইফ' জিতে নিল কান উৎসব৷ প্রতিবেদন: রিয়াজুল ইসলাম সম্পাদনা: জাহিদুল হক",
  "manualKeyPhrases" : [ "দ্য ট্রি অব লাইফ", "ম্যালিক", "কান", "চলচ্চিত্র", "ট্রিয়ার" ],
  "automaticKeyPhrases" : [ "" ]
}