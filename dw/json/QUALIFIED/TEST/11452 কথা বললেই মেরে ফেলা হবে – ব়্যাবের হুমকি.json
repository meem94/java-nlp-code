{
  "docID" : 11452,
  "source" : "http://www.dw.com/",
  "lang" : "BN",
  "url" : "http://www.dw.com/bn/কথা-বললেই-মেরে-ফেলা-হবে-ব়্যাবের-হুমকি/a-17638746",
  "title" : "কথা বললেই মেরে ফেলা হবে – ব়্যাবের হুমকি",
  "date" : "15.05.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "নারায়ণগঞ্জের নিহত ওয়ার্ড কাউন্সিলর ও প্যানেল মেয়র নজরুল ইসলামের শ্বশুর শহিদুল ইসলামকে প্রাণনাশের হুমকি দেয়া হয়েছে৷ তিনি অভিযোগ করেন, নূর হোসেন এবং র‌্যাবের ভয়েই সাধারণ মানুষ গণশুনানিতে সাক্ষ্য দিতে আসছেন না৷ শহিদুল ইসলাম অভিযোগে করেন র‌্যাবের পরিচয়ে করে গত কয়েকদিনে তাকে বেশ কয়েকবার হুমকি দেয়া হয়েছে৷ হুমকি দাতারা তাকে নিহত সাতজনের ব্যাপারে আর কথা বলতে বারণ করেছে৷ কথা বললে নাকি তাকে মেরে ফেলা হবে৷ শুধু তাই নয়, একই সঙ্গে র‌্যাবের তিন কর্মকর্তার বিরুদ্ধে ৬ কোটি টাকা নিয়ে অপহরণ এবং হত্যার অভিযোগ প্রত্যাহার করার জন্য তাকে চাপ দেয়া হয়েছে বলেও অভিযোগ করেন তিনি৷ বলেন, হুমকি দিয়ে তাকে বলা হয়েছেন আন্দোলন থামাতে৷ ডয়চে ভেলেকে শহিদুল ইসলাম বলেন, হুমকির পর তিনি থানায় সাধারণ ডায়েরি বা জিডি করেছেন৷ কিন্তু তারপরও নিরপত্তাহীনতায় ভুগছেন তিনি৷ নিরাপত্তার জন্য যে পুলিশ দেয়া হয়েছে, তা পর্যাপ্ত নয় বলে তিনি আরো বাড়তি নিরাপত্তার আবেদন জানিয়েছেন৷ সিদ্ধিরগঞ্জ থানা পুলিশ জানিয়েছে যে, তারা জিডি-র অভিযোগ তদন্ত করে দেখছেন৷' তদন্ত কমিটির কাছেও শহিদুল ইসলাম তাঁর এই অভিযোগের কথা জানিয়েছেন৷ তিনি বৃহস্পতিবার সকালে নারায়ণগঞ্জ সার্কিট হাউজে তদন্ত কমিটির প্রধান জনপ্রশাসন মন্ত্রণালয়ের অতিরিক্ত সচিব শাহজাহান আলী মোল্লার সঙ্গে দেখা করে তাঁর অভিযোগের কথা জানান৷ তদন্ত কমিটি বৃহস্পতিবার সকাল ১০টা থেকে দুপুর ২টা পর্যন্ত নারায়ণগঞ্জের সাত খুনের ঘটনায় সাধারণ মানুষের বক্তব্যের জন্য অপক্ষো করলেও, কেউ সাক্ষ্য দিতে আসেননি৷ তদন্ত কমিটির প্রধান শাহজাহান আলী মোল্লা জানান, আগামী শনিবার সিদ্ধিরগঞ্জে বিদ্যুৎ কেন্দ্রের ভেতরে তৃতীয় দফায় গণশুনানি অনুষ্ঠিত হবে৷ এর আগে ১২ই মে অনুষ্ঠিত গণশুনানিতে সাতজন সাক্ষ্য দেন৷ এই তদন্ত কমিটি ৯ই মে নিহত ব্যক্তিদের স্বজনদের সাক্ষ্য নিয়েছে৷ শহিদুল ইসলাম অভিযোগ করেন, ‘‘র‌্যাব এবং পলাতক নূর হোসেনের ভয়ে কেউ সার্কিট হাউজে সাক্ষী দিতে আসতে সাহস পাচ্ছেন না৷'' তাই তিনি বৃহস্পতিবার সকালে তদন্ত কমিটির সঙ্গে দেখা করে সিদ্ধিরগঞ্জে গণশুনানি করার আবেদন জানান৷ এদিকে সাত খুনের মামলার প্রধান আসামি পলাতক নূর হোসেনের সিদ্ধিরগঞ্জের বাড়িতে অস্থাবর মালামাল ‘ক্রোক' করেছে পুলিশ৷ আদালতের নির্দেশে একজন নির্বাহী ম্যাজিস্ট্রেটের নির্দেশে বৃহস্পতিবার বেলা ৩টা থেকে সিদ্ধিরগঞ্জের শিমরাইলের টেকপাড়ায় নূর হোসেনের বাড়িতে অভিযান শুরু করে পুলিশ৷ এর আগে হত্যাকাণ্ডের পর উত্তেজিত জনতা নূর হোসেনের অফিসে হামলা চালিয়ে তা পুড়িয়ে দেয়৷ অন্যদিকে, এই অপহরণ ও খুনের ঘটনা তদন্তে গঠিত কমিটিকে পরবর্তী অগ্রগতি প্রতিবেদন আগামী ৪ঠা জুনের মধ্যে আদালতে দাখিল করতে নির্দেশ দিয়েছে হাইকোর্ট৷ গত ২৭শে এপ্রিল দুপুরে নারায়ণগঞ্জ সিটি করপোরেশনের ২নং ওয়ার্ড কাউন্সিলর ও প্যানেল মেয়র এবং আইনজীবী চন্দন কুমার সরকারসহ সাতজনকে অপহরণ করা হয়৷ পরে ৩০শে এপ্রিল শীতলক্ষ্যা নদী থেকে তাঁদের লাশ উদ্ধার করা হয়েছিল৷",
  "manualKeyPhrases" : [ "ওয়ার্ড কাউন্সিলর", "নারায়ণগঞ্জ", "হুমকি", "র‌্যাব", "গণশুনানি", "নিহত", "অভিযোগ", "সাক্ষ্য" ],
  "automaticKeyPhrases" : [ "" ]
}