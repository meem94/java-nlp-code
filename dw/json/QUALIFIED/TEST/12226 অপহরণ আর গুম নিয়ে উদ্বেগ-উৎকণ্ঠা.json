{
  "docID" : 12226,
  "source" : "http://www.dw.com/",
  "lang" : "BN",
  "url" : "http://www.dw.com/bn/অপহরণ-আর-গুম-নিয়ে-উদ্বেগ-উৎকণ্ঠা/a-17597265",
  "title" : "অপহরণ আর গুম নিয়ে উদ্বেগ-উৎকণ্ঠা",
  "date" : "29.04.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "সাম্প্রতিক সময়ে অপহরণ আর গুমের ঘটনা বেড়ে যাওয়ার ঘটনায় দেশের মানুষের মধ্যে উদ্বেগ-উৎকণ্ঠা বেড়ে যাচ্ছে বলে মনে করেন মানবাধিকার কমিশনের চেয়ারম্যান৷ এমনকি এর ফলে শাসক দলের মধ্যেও ক্ষোভের সৃষ্টি হয়েছে৷ রবিবার নারায়ণগঞ্জের এক ওয়ার্ড কাউন্সিলরসহ পাঁচজনকে অপহরণের প্রায় একই সময় ঐ একই এলাকা থেকে একজন আইনজীবী এবং তাঁর সহকারী অপহৃত হন৷ ভালুকায় দুই শিক্ষককে হাড়কড়া পরিয়ে অপহরণ করা হয় বলে খবর পাওয়া গেছে সোমবার৷ শনিবার আটটি পরিবারের সদস্যরা সংবাদ সম্মেলন করে এক বছর আগে অপহৃত স্বজনদের উদ্ধারের দাবি জানায়৷ এর আগে ‘বেলা'-র সৈয়দা রিজওয়ানা হাসানের স্বামী এবি সিদ্দিকের অপহরণের ঘটনায় সারাদেশে তোলাপাড় হয়৷ শেষ পর্যন্ত অবশ্য তাঁকে ছেড়ে দেয় অপহরণকারীরা৷ কিন্তু কারা অপহরণ করেছিল – তা এখনো জানা যায়নি৷ আইন ও সালিশ কেন্দ্রের হিসাব অনুয়ায়ী, চলতি বছরের সোমবার পর্যন্ত গত প্রায় চার মাসে মোট ৫২ জনকে অপহরণ করা হয়েছে বাংলাদেশে৷ কেন্দ্রের পরিচালক ও মানবাধিকার নেতা নূর খান ডয়চে ভেলেকে জানান, ‘‘অপহৃতদের পরিবারের বড় একটি অংশের অভিযোগ যে তাঁদের আইন-শৃঙ্খলা বাহিনীর নাম ব্যবহার করে অপহরণ করা হয়েছে৷'' বাংলাদেশের জাতীয় মানবাধিকার কমিশনের চেয়ারম্যান ড. মিজানুর রহমান ডয়চে ভেলেকে বলেন, ‘‘সাম্প্রতিক সময়ে অপহরণ আর গুমের ঘটনা বেড়ে যাওয়ায় জনমনে আতঙ্ক ছড়িয়ে পড়েছে৷ মানুষ এখন উদ্বেগ ও উৎকণ্ঠার মধ্যে আছেন৷'' তিনি বলেন, ‘‘আইন-শৃঙ্খলা বাহিনীর সদস্যদের উচিত হবে তাঁদের উদ্ধার করে পরিবারের কাছে ফিরিয়ে দেয়া৷ নয়ত আইন এবং আইনের শাসনের প্রতি মানুষ আস্থা হারিয়ে ফেলবে৷'' ড. মিজান বলেন, ‘‘রাষ্ট্র এবং সরকারের দায়িত্ব হলো জনগণের নিরাপত্তা দেয়া৷ তাই সেটা দিতে না পারলে সরকারের প্রতিও দেশের মানুষের আস্থাহীনতা তৈরি হবে৷'' এদিকে এই অপহরণ আর গুমের ঘটনায় উদ্বিগ্ন খোদ শাসক দলের নেতা সুরঞ্জিত সেনগুপ্ত এমপি৷ তিনি সোমবার ঢাকায় এক অনুষ্ঠানে বলেন, ‘‘গুম ও অপহরণ সীমা অতিক্রম করেছে৷'' তিনি বলেন, ‘‘সরকারের বাইরে আরেক সরকার থাকলে তো চলবে না! এখানে দুর্বলতা দেখানো যাবে না, আইনের শাসন নিশ্চিত করতে হবে৷ ক্রমাগত এ জাতীয় অপহরণ ও গুম আইনের শাসনের দৃষ্টান্ত নয়৷ মানুষ আইনের কাছে যায় বিচারের আশায়৷ সেখান থেকে অপহরণ হলে আইনের শাসন বৃথা হয়ে যাবে৷ এছাড়া আইনজীবী, যিনি অফিসার অফ দ্য কোর্ট, তিনি সরকারেরই লোক৷ তাঁকেও অপহরণ করা হয়েছে৷ এখানে নমনীয় হওয়া যাবে না৷ সর্বোচ্চ শক্তি দিয়ে দোষীদের জনতার সামনে আনতে হবে৷'' সুরঞ্জিত সেনগুপ্ত বলেন, ‘‘এই অপহরণের পর আইনের শাসনে বিশ্বাসী মানুষ আতঙ্কগ্রস্ত৷ আইন-শৃঙ্খলা বাহিনীকে ‘দেখি নাই, জানি না, বুঝি না' – এগুলো বললে চলবে না৷ এটা কোনোভাবে আইনের শাসন নয়৷ এর পেছনে যারা আছে, তাদের গ্রেপ্তার করে বিচারের আওতায় আনতে হবে৷'' মানবাধিকার নেতা নূর খান বলেন, ‘‘এইসব ঘটনায় অপহৃতদের উদ্ধারে পুলিশের ভূমিকা হতাশাজনক৷ তাই সরকারকে একটি স্বাধীন বিচার বিভাগীয় তদন্ত কমিশন গঠন করে প্রতিটি অপহরণ-গুমের ঘটনা তদন্ত করতে হবে৷ তাছাড়া অপহৃতদের উদ্ধার এবং দায়ীদের বিচারের আওতায় আনতে হবে৷'' তিনি বলেন, ‘‘আইন-শৃঙ্খলা বাহিনীকে সাদা পোশাকে অভিযান বন্ধ করতে হবে৷ আর যদি সাদা পোশাকে অভিযান চলেও, তাহলে তাঁদের সঙ্গে ইউনিফর্মড সদস্য থাকতে হবে৷''",
  "manualKeyPhrases" : [ "গুম", "উৎকণ্ঠা", "অপহরণ", "আইন-শৃঙ্খলা", "উদ্বেগ" ],
  "automaticKeyPhrases" : [ "" ]
}