{
  "docID" : 11364,
  "source" : "http://www.dw.com/",
  "lang" : "BN",
  "url" : "http://www.dw.com/bn/নাশকতার-বিষয়টিও-গভীরভাবে-তদন্ত-করতে-হবে/a-16428049",
  "title" : "‘নাশকতার বিষয়টিও গভীরভাবে তদন্ত করতে হবে’",
  "date" : "05.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বাংলাদেশের প্রধানমন্ত্রী বলেছেন তাজরিন ফ্যাশনস-এর মতো আর কোনো পোশাক কারখানায় যাতে আগুন লেগে মৃত্যুর ঘটনা না ঘটে, সে জন্য কার্যকর ব্যবস্থা নেয়া হবে৷ আর কারখানার অগ্নি নির্বাপণ ব্যবস্থা হতে হবে আধুনিক ও গ্রহণযোগ্য৷ আশুলিয়ার তাজরিন ফ্যাশনস-এ আগুনের ঘটনায় নিহতদের পরিবারের সদস্যরা মঙ্গলবার প্রধানমন্ত্রী শেখ হাসিনাকে কাছে পেয়ে কান্নায় ভেঙে পড়েন৷ তাঁরা জানান যে, তাঁদের সব শেষ হয়ে গেছে৷ তাঁরা কিভাবে বেঁচে থাকবেন? প্রধানমন্ত্রী তাঁদের বলেন, যাঁরা মারা গেছেন তাঁদের তো আর ফিরিয়ে দেয়া যাবে না৷ তবে এই পরিবারগুলোকে তিনি তাঁর সাধ্যমত সহায়তা করবেন৷ সরকারি হিসেবে ২৪শে নভেম্বর তাজরিন ফ্যাশনস-এ আগুনের ঘটনায় ১১০ জন নিহত হন৷ যাঁদের অর্ধেকের পরিচয় জানা যায়নি৷ লাশ দাফন করা হয়েছে বেওয়ারিশ হিসেবে৷ প্রধানমন্ত্রী তাঁর কার্যলয়ে নিহতদের মধ্যে ৪৩ জনের প্রত্যেকের পরিবারকে ৬ লাখ টাকা করে অনুদানের চেক দেন৷ এর মধ্যে ২ লাখ টাকা দেয়া হয় প্রধানমন্ত্রীর ত্রাণ তহবিল থেকে৷ আর বাকি টাকা বিজিএমইএ এবং অন্যান্য সংগঠন দেয়৷ প্রধানমন্ত্রী চেক দেয়ার সময় বলেন, তাজরিন ফ্যাশনস-এর মতো আর যেন আগুনে মৃত্যুর ঘটনা না ঘটে – সে জন্য ব্যবস্থা নেয়া হবে৷ সতর্ক থাকতে হবে সবাইকে৷ তিনি জানান, এজন্য সরকারও পোশাক কারখানা মনিটর করবে৷ তবে প্রধানমন্ত্রী নাশকতার ঘটনাও গভীরভাবে তদন্ত করে দেখার কথা বলেন৷ তিনি বলেন, কোনো কোনো মহল শ্রমিকদের এ ধরনের আগুনের ঘটনায় ব্যবহার করছে৷ তারা কারা, কেন তারা এসব করছে – তা অবশ্যই জানা দরকার৷ বাংলাদেশে প্রায় পাঁচ হাজার তৈরি পোশাক কারখানা রয়েছে৷ রপ্তানি আয়ের ৮০ ভাগই আসে পোশাক শিল্প থেকে৷ ফায়ার সার্ভিস জানায় যে, তাদের হিসেবে ২০০৬ সাল থেকে এ পর্যন্ত প্রায় ৭০০ পোশাক শ্রমিক মারা গেছেন কারখানায় আগুন লেগে৷",
  "manualKeyPhrases" : [ "গভীরভাবে", "কারখানা", "তাজরিন ফ্যাশনস", "পোশাক", "তদন্ত" ],
  "automaticKeyPhrases" : [ "" ]
}