{
  "docID" : 15221,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেকর্ড-গড়েই-বিশ্ব-চ্যাম্পিয়ন-হলেন-ফেটেল/a-16405271",
  "title" : "রেকর্ড গড়েই বিশ্ব চ্যাম্পিয়ন হলেন ফেটেল",
  "date" : "26.11.2012",
  "writter" : "",
  "categories" : [ "খেলাধুলা" ],
  "article" : "টানা তিনবার ফর্মুলা ওয়ানের বিশ্ব চ্যাম্পিয়ন হলেন জার্মানির সেবাস্টিয়ান ফেটেল৷ এর ফলে সবচেয়ে কম বয়সে এই কৃতিত্ব অর্জন করলেন রেড বুলের ২৫ বছর বয়সি ড্রাইভার৷ অন্যদিকে ফর্মুলা ওয়ান বিদায় জানালো কিংবদন্তী শুমাখারকে৷ ফর্মুলা ওয়ানের এবারের মৌসুমটি ছিলো টান টান উত্তেজনায় ভরা৷ শেষ পর্যন্ত ব্রাজিলের সাঁও পাওলোর গ্রঁ প্রি পর্যন্ত সকলকে অপেক্ষা করতে হয়৷ চলতি মৌসুমে এটাই ছিলো সর্বশেষ রেস৷ আর সেই রেসে জিতেছেন ম্যাকলারেন দলের ব্রিটিশ তারকা জেন্সন বাটন৷ তবে সকলের নজর ছিলো দুজনের দিকে৷ রেড বুলের সেবাস্টিয়ান ফেটেল আর ফেরারির ফার্নান্দো আলোন্সো৷ কারণ চলতি মৌসুমে এই দুজনের পয়েন্ট ছিলো সবার চেয়ে বেশি৷ বিশ্ব চ্যাম্পিয়ন হতে হলে আলোন্সোকে সাঁও পাওলোর শিরোপা নিতেই হতো৷ তবে একটুর জন্য তার ভাগ্যে শিকে ছেঁড়েনি৷ দ্বিতীয় হয়ে রেস শেষ করেন তিনি৷ অন্যদিকে ফেটেলের জন্য সর্বোচ্চ চার নম্বরে থাকলেই হতো৷ তিনি রেস শেষ করেছেন ছয় নম্বরে৷ ফলে চলতি মৌসুমে তার পয়েন্ট দাঁড়ায় ২৮১তে৷ আর স্প্যানিশ আলোন্সোর পয়েন্ট দাঁড়ায় ২৭৮ এ৷ মাত্র তিন পয়েন্টের ব্যবধানে এবার বিশ্ব চ্যাম্পিয়নের খেতাবটা ধরে রাখলেন ফেটেল৷ তবে ব্রাজিলের গ্রঁ প্রিতে জীবনের সবচেয়ে কঠিন রেসটি মোকাবিলা করতে হয়েছে ফেটেলকে৷ মেঘলা আবহাওয়া আর বৃষ্টির মধ্যে ট্র্যাক ছিলো পিচ্ছিল৷ তার ওপর মাত্র এক চক্কর দেওয়ার পরই যান্ত্রিক ত্রুটির কারণে সবার পেছনে পড়ে যান ফেটেল৷ তাই ৭১ টি চক্কর শেষে যখন তিনি ছয় নম্বরে শেষ করেন, তার কঠোর সমালোচকরাও মানতে বাধ্য হন যে বিশ্ব চ্যাম্পিয়নের খেতাবটার যোগ্য আসলে এই জার্মান চালকই৷ সাঁও পাওলোতে আরও একজনের কথা না বললেই নয়৷ তিনি ফেটেলের স্বদেশী মিশায়েল শুমাখার৷ সাত নম্বরে শেষ করেছেন রেস৷ আর এটাই ছিলো তার শেষ রেস৷ ফর্মুলা ওয়ানে সাতবারের এই বিশ্ব চ্যাম্পিয়ন তার উত্তরসূরি ফেটেলকে সঙ্গে নিয়ে ট্র্যাকের ওপর দাঁড়ান ভক্তদের বিদায় জানাতে৷ মোট ৯১ বার গ্রঁ প্রি জিতেছেন শুমাখার৷ তিনি বিদায় নিলেও ফর্মুলা ওয়ান তাকে মিস করবে, ভক্তরা জানিয়েছে তাদের প্রিয় শুমিকে৷ আরআই/এসবি (রয়টার্স, এএফপি)",
  "manualKeyPhrases" : [ "বিশ্ব চ্যাম্পিয়ন", "ফর্মুলা ওয়ান", "সেবাস্টিয়ান ফেটেল", "ড্রাইভার", "শুমাখার" ],
  "automaticKeyPhrases" : [ "" ]
}