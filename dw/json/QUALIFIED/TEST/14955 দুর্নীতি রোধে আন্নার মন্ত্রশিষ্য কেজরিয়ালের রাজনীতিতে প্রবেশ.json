{
  "docID" : 14955,
  "source" : "http://www.dw.com/",
  "lang" : "BN",
  "url" : "http://www.dw.com/bn/দুর্নীতি-রোধে-আন্নার-মন্ত্রশিষ্য-কেজরিয়ালের-রাজনীতিতে-প্রবেশ/a-16278502",
  "title" : "দুর্নীতি রোধে আন্নার মন্ত্রশিষ্য কেজরিয়ালের রাজনীতিতে প্রবেশ",
  "date" : "02.10.2012",
  "writter" : "",
  "categories" : [ "বিশ্ব" ],
  "article" : "দুর্নীতি বিরোধী আন্দোলনে একদা আন্না শিবিরের পুরোধা ব্যক্তি সমাজকর্মী অরবিন্দ কেজরিয়াল আজ মহাত্মা গান্ধীর ১৪৩তম জন্ম বার্ষিকীতে রাজনীতিতে প্রবেশের কথা ঘোষণা করেন৷ বলেন, আন্না ও তাঁর পথ আলাদা, কিন্তু লক্ষ্য এক৷ মঙ্গলবার মহাত্মা গান্ধীর ১৪৩তম জন্ম বার্ষিকীতে দুর্নীতি বিরোধী আন্না হাজারের মন্ত্রশিষ্য অরবিন্দ কেজরিয়াল রাজনৈতিক দল গঠন করে রাজনীতিতে প্রবেশ করলেন আনুষ্ঠানিকভাবে৷ আন্নার সঙ্গে ছাড়াছাড়ি হবার ১২ দিনের মাথায়৷ আজ দিল্লির কনস্টিটিউশন ক্লাবে তিনি দলের নীতি, আদর্শ, কর্মসূচি এবং গঠনতন্ত্র সংক্রান্ত ‘ভিশন ডক্যুমেন্ট' প্রকাশ করেন৷ তাতে ব্যক্ত করা হয়, সদস্য ও প্রার্থী নির্বাচন, জন লোকপাল বিলের প্রতি দায়বদ্ধতা, দলীয় কাজকর্মের দিকে নজর রাখতে অভ্যন্তরীণ লোকপাল নিয়োগ ইত্যাদি বিষয়৷ দলের নাম এখনও ঠিক হয়নি৷ হবে আগামী মাসে৷ কেজরিয়াল বলেন, দল গঠনের উদ্দেশ্য দেশের রাজনৈতিক কাঠামোয় পরিবর্তন আনা৷ এটা ঠিক রাজনৈতিক দল নয়, রাজনৈতিক বিপ্লব৷ তাঁর সহযোগী প্রশান্ত ভূষণ বলেন, বর্তমান ব্যবস্থায় সরকার পাঁচ বছরের জন্য নির্বাচিত হয়ে আমজনতার বুকের ওপর বসে রাজত্ব করেন, নীতি তৈরি করেন, সিদ্ধান্ত নেন৷ এই ব্যবস্থার পরিবর্তন করতে হলে নির্বাচনে ঐসব ব্যক্তিদের চ্যালেঞ্জ করা দরকার৷ এমন লোকেদের সংসদে পাঠাতে হবে যাঁরা রাজনৈতিক ব্যবস্থায় পরিবর্তন আনতে পারেন৷ বিজেপি'র মতে, ভারতের সংবিধানে দল গঠনের অধিকার সবাইকেই দেয়া হয়েছে৷ চাইলে যে কেউ ভোটে লড়তে পারে৷ কাজেই এতে কারোর আপত্তি থাকার কথা নয়৷ উল্লেখ্য ভিশন ডক্যুমেন্টে দলিত, অনগ্রসর শ্রেণির জন্য সংরক্ষণ, মুসলিম সম্প্রদায়কে সন্দেহ, বঞ্চনা ও অনগ্রসরতার বেড়াজাল থেকে শিক্ষা, কর্মসংস্থান ও সমানাধিকারের মাধ্যমে মুক্ত করার কথা বলা হয়৷ দলের কোনো সাংসদ ও বিধায়ক সরকারি বাংলো ও দেহরক্ষী নেবে না৷ দলের টাকা-পয়সার হিসেব ওয়েবসাইটে দেয়া হবে স্বচ্ছতা রাখতে৷ এর আগে কেজরিয়াল দেখা করেন গুরু আন্নার সঙ্গে দিল্লিতে৷ আন্না রাজনৈতিক দল গঠনের বিরোধী৷ পরে কেজরিয়াল বলেন, তাঁদের পথ আলাদা হলেও, লক্ষ্য এক৷ তাঁর লড়াইও দুর্নীতির বিরুদ্ধে৷ এদিকে আজ জাতির জনক মহাত্মা গান্ধীর ১৪৩তম জন্ম জয়ন্তীতে তাঁর স্মৃতির প্রতি শ্রদ্ধা জানান রাষ্ট্রপতি, উপ-রাষ্ট্রপতি, প্রধানমন্ত্রী, কংগ্রেস সভানেত্রী সোনিয়া গান্ধী, বিজেপি নেত্রী সুষমা স্বরাজ, এল.কে আডবানি প্রমুখ৷ এই উপলক্ষ্যে আয়োজন করা হয় বিভিন্ন অনুষ্ঠানের৷ এই দিনটি সারা বিশ্বে পালিত হয় আন্তর্জাতিক অহিংসা দিবস হিসেবে৷ গান্ধীজির জীবনাদর্শ হলো, ‘আমরা যদি সবাই সবাইকে ভালোবাসি, পরস্পরের হাত ধরে চলি, তাহলে পৃথিবীটা বদলে যেতে বাধ্য৷' প্রতিবেদন: অনিল চটোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "কেজরিয়াল", "অরবিন্দ", "বিরোধী", "দল", "নির্বাচন", "দুর্নীতি", "আন্না" ],
  "automaticKeyPhrases" : [ "" ]
}