{
  "docID" : 1111,
  "source" : "http://www.dw.com/",
  "lang" : "BN",
  "url" : "http://www.dw.com/bn/অ্যামনেস্টি-যুদ্ধাপরাধীদের-পক্ষে-অবস্থান-নিয়েছে/a-18843171",
  "title" : "‘অ্যামনেস্টি যুদ্ধাপরাধীদের পক্ষে অবস্থান নিয়েছে'",
  "date" : "11.11.2015",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "যুদ্ধাপরাধের বিচার নিয়ে অ্যামনেস্টি ইন্টারন্যাশনাল যে বিবৃতি দিয়েছিল, তা প্রত্যাহার ও মুক্তিযোদ্ধাদের নিয়ে আপত্তিকর মন্তব্যের জন্য তাদের ক্ষমা চাইতে বলেছে বাংলাদেশের পররাষ্ট্র মন্ত্রণালয়৷ নয়ত তা হবে মুক্তিযুদ্ধের অপমান৷ গত ২৭শে অক্টোবরে দেয়া সেই কড়া বিবৃতিতে আন্তর্জাতিক মানবাধিকার সংগঠন অ্যামনেস্টি ইন্টান্যাশনাল বাংলাদেশের যুদ্ধাপরাধের বিচার ও আপিল প্রক্রিয়াকে ত্রুটিপূর্ণ উল্লেখ করে ১৯৭১ সালের মুক্তিযুদ্ধে যেসব মুক্তিযোদ্ধা ‘মানবতাবিরোধী' অপরাধ করেছেন, তাঁদেরও বিচারের আওতায় আনার দাবি করে৷ শুধু তাই নয়, যুদ্ধাপরাধীদের ফাঁসির রায় স্থগিত করে স্বচ্ছ বিচারের আহ্বানও জানায় তারা৷ গত মঙ্গলবার বাংলাদেশের পররাষ্ট্র মন্ত্রণালয় লন্ডনে বাংলাদেশ হাইকমিশনের মাধ্যমে অ্যামনেস্টি ইন্টারন্যাশনালকে পাঠানো প্রতিবাদে বলেছে, ‘বিবৃতির শেষাংশে অ্যামনেস্টি বলেছে যে, ১৯৭১ সনে স্বাধীনতাপন্থি বাহিনীও গুরুতর অপরাধ করেছিল৷ কিন্তু তাদের বিরুদ্ধে কোনো তদন্ত কিংবা তাদের বিচারের মুখোমুখি করা হয়নি৷' – এই বিবৃতির মাধ্যমে বাংলাদেশের মহান স্বাধীনতাযুদ্ধের বীর মুক্তিযোদ্ধাদের অপমান করা হয়েছে৷ এ জন্য তাদের ক্ষমা চাইতে হবে৷ প্রতিবাদে আরো বলা হয়, ‘যুদ্ধাপরাধের বিচারে গঠিত ট্রাইব্যুনাল দেশীয় আদালত হলেও ইন্টারন্যাশনাল কোভেন্যান্ট অফ সিভিল অ্যান্ড পলিটিক্যাল রাইটস (আইসিসিআরপি) এবং আন্তর্জাতিক অপরাধ আদালতের (আইসিসি) রোম আইনের মান অনুসরণ করে চলেছে৷ অডিও শুনুন 03:56 হিউম্যান রাইটস ওয়াচও যুদ্ধাপরাধীদের পক্ষে: তুরিন আফরোজ তাছাড়া বিচারাধীন দু'টি মামলার বিষয়ে অ্যামনেস্টি বিবৃতি দিয়েছে৷ বিচারধীন বিষয় নিয়ে সরকার বিশেষ কোনো মন্তব্য করবে না৷' ওদিকে জামায়াত নেতা আলী আহসান মুহাম্মদ মুজাহিদ সাতটি অভিযোগের মধ্যে চারটিতে এবং বিএনপি নেতা সালাহউদ্দিন কাদের চৌধুরী ২৩টি অভিযোগের মধ্যে ৯টিতে অভিযুক্ত হয়েছেন৷ বলা হয়, ‘বাংলাদেশের যুদ্ধাপরাধ ট্রাইব্যুনাল বিশ্বের একমাত্র আদালত যেখানে যুদ্ধাপরাধীদের আপিলের সুযোগ দেয়া হয়েছে৷ এছাড়া দেশের সর্বোচ্চ আদালতে আইসিটি-র মৃত্যুদণ্ড কমানোরও নজির রয়েছে৷' এ নিয়ে যুদ্ধাপরাধ ট্রাইব্যুনালের প্রসিকিউটর অ্যাডভোকেট রানা দাসগুপ্ত ডয়চে ভেলেকে বলেন, ‘‘মুক্তিযোদ্ধাদের বিচারের কথা বলে অ্যামনেস্টি যে ঔদ্ধত্য দেখিয়েছে, তার জন্য তাদের ক্ষমা চাইতেই হবে৷ তারা মুক্তিযোদ্ধাদের অপমান করেছে৷'' তাঁর কথায়, ‘‘অ্যামনেস্টি মানবাধিকার সংগঠন হিসেবে নিজেকে দাবি করলেও, ঐ বিবৃতির মাধ্যমে মানবাধিকারের বিরুদ্ধেই অবস্থান নিয়েছে৷ পক্ষ নিয়েছে যুদ্ধাপরাধীদের৷ তারা চায় বাংলাদেশে যুদ্ধাপরাধের কোনো বিচার না হোক৷ এই বিচার ভণ্ডুলের জন্য নেমেছে তারা৷ তাদের চরিত্র স্পষ্ট হয়ে গেছে এই বিবৃতির মাধ্যমে৷'' রানা দাসগুপ্ত বলেন, ‘‘অ্যামনেস্টির কথা মেনে নিলে ন্যুরেমব্যার্গ ট্রায়েলের যাঁরা আয়োজন করেছিলেন, তাঁদেরও বিচারের আওতায় আনতে হয়৷'' আপনি কি অ্যামনেস্টিকে সমর্থন করেন? জানিয়ে দিন নীচের ঘরে৷",
  "manualKeyPhrases" : [ "বাংলাদেশ", "অ্যামনেস্টি", "জামায়াত", "আন্তর্জাতিক মানবাধিকার সংগঠন অ্যামনেস্টি ইন্টান্যাশনাল", "মুক্তিযোদ্ধা", "মানবাধিকার", "যুদ্ধাপরাধ" ],
  "automaticKeyPhrases" : [ "" ]
}