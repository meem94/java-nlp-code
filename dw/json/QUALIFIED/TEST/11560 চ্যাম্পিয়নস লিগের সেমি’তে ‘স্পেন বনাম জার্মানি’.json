{
  "docID" : 11560,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়নস-লিগের-সেমিতে-স্পেন-বনাম-জার্মানি/a-16722045",
  "title" : "চ্যাম্পিয়নস লিগের সেমি’তে ‘স্পেন বনাম জার্মানি’?",
  "date" : "05.04.2013",
  "writter" : "",
  "categories" : [ "খেলাধুলা" ],
  "article" : "দু’টি দেশের মধ্যে খেলা নয়৷ তবে দু’টি দেশের ফুটবল শৈলী কিংবা সংস্কৃতির মধ্যে খেলা বৈকি৷ ইংল্যান্ডের বহুদিনের দাপটের অন্ত, যদিও ফাইনালটা হবে ওয়েম্বলে’তে৷ মজার কথা, জার্মান জাতীয় একাদশের কোচ ইওয়াখিম ল্যোভ কিন্তু বার্সেলোনা এবং স্পেনীয় ফুটবল শৈলীর অনেকদিনের ভক্ত৷ অন্যদিকে রেয়াল মাদ্রিদ ঠিক ঐ জার্মান একাদশের মেসুত ও্যজিল ও সামি কেদিরা'র মতো প্লেয়ারদের উঠিয়ে আনতে এক মুহূর্ত দ্বিধা করেনি৷ আবার বার্সার সাবেক কোচ পেপ গুয়ার্দিওলা বার্সেলোনা ছাড়তে না ছাড়তে তাঁকে লুফে নিয়েছে বায়ার্ন মিউনিখ৷ গুয়ার্দিওলা'ও ইংল্যান্ডের কোনো ক্লাবে না গিয়ে মিউনিখে আসছেন৷ সব মিলিয়ে ইউরোপীয় ফুটবলে এখন স্পেন বনাম ইংল্যান্ড না হয়ে, স্পেন বনাম জার্মানিও না হয়ে, যা চলেছে, তাকে স্পেন যোগ জার্মানি বলা চলে৷ এক ধরনের ‘মিউচুয়াল অ্যাডমিরেশন সোসাইটি' বা পারস্পরিক প্রশংসা সমিতি৷ চ্যাম্পিয়নস লিগের সেমিফাইনালে এবার রেয়াল ,বার্সা, মিউনিখ এবং বোরুসিয়া ডর্টমুন্ডের থাকার সম্ভাবনাই সবচেয়ে বেশি৷ বুধবার ওয়েজিল'এর পাসেই রোনাল্ডো রেয়ালের হয়ে প্রথম গোলটি করেন৷ গালাতাসারাই'এর বিরুদ্ধে রেয়াল জেতে ৩-০ গোলে৷ রেয়াল যদি আগামী মঙ্গলবার সেকেন্ড লেগে আবার জেতে, তাহলে সেমি'তে তাদের ডর্টমুন্ডের মুখোমুখি হবার ভালো সম্ভাবনা থাকবে৷ অন্যদিকে মালাগা'র বিরুদ্ধে গোলশূন্য ড্র করার পর ডর্টমুন্ডকে ফিরতি লেগে জিততেই হবে৷ বায়ার্ন ফার্স্ট লেগে ইটালির ইউভেন্তুস'কে হারিয়েছে ২-০ গোলে৷ এবার তারা শনিবার বুন্ডেসলিগা খেতাবটা নিশ্চিত করে মঙ্গলবার আবার ইউভেন্তুস তুরিন'কে এক হাত দেখে নিতে পারে৷ সাধে কি ইউভে'র কোচ আন্তোনিও কন্তে বায়ার্নকে ইউরোপ তথা ফুটবলের ‘‘পরাশক্তিদের'' মধ্যে ফেলেছেন৷ বাকি রইল বার্সা৷ প্যারি' সাঁ-জার্মাঁ'য় ২-২ গোলে ড্র করাটা অপ্রত্যাশিত হলেও, এবং স্বয়ং মেসি ম্যাজিক মাঠে না থাকার দুর্যোগ দেখা দিলেও, বার্সা বার্সাই৷ মঙ্গলবার নু ক্যাম্পে ‘ইসি প্যারি' বা ‘এখানে প্যারিস' বলে চিৎকার করার লোক কম থাকবে৷ কাজেই লাইন-আপ'টা ধীরে ধীরে সম্পূর্ণ হচ্ছে৷ প্রশ্ন থেকে যায়: তাহলে ক্লাব ফুটবলে মুকুটটা কা'কে দেওয়া যায়? স্পেনকে, না জার্মানিকে? দু'টি দেশের কাউকেই নয়৷ কারণ কি জানেন? ঐ তো, জার্মানেই বলে: ‘ক্যোনিশ ফুসবাল'৷ অর্থাৎ আসল রাজা তো ফুটবল৷ এসি / এসবি (ডিপিএ)",
  "manualKeyPhrases" : [ "সেমি", "বায়ার্ন", "চ্যাম্পিয়নস", "রেয়াল", "স্পেন", "জার্মানি" ],
  "automaticKeyPhrases" : [ "" ]
}