{
  "docID" : 11563,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্যারিসের-গ্ল্যামার-বাড়াবেন-বেক-তবে-পাঁচ-মাসের-জন্য/a-16568615",
  "title" : "প্যারিসের গ্ল্যামার বাড়াবেন বেক, তবে পাঁচ মাসের জন্য",
  "date" : "01.02.2013",
  "writter" : "",
  "categories" : [ "খেলাধুলা" ],
  "article" : "ডেভিড বেকহ্যাম ফিরছেন যুক্তরাষ্ট্র জয় করে, তবে যুক্তরাজ্যে নয়৷ খেলবেন ফ্রান্সের প্যারি সাঁ জার্মা ক্লাবের হয়ে, ইব্রাহিমোভিচের মতো প্লেয়ার যেখানে খেলেন৷ তবে ভিক্টোরিয়া বেকহ্যাম লন্ডনেই থাকবেন৷ পশ স্পাইস, বেকিংহ্যাম প্যালেস৷ দুনিয়ায় একজনই ফুটবলার আছেন, ৩৭ বছর বয়সে যাঁর সুবিখ্যাত কার্লিং ফ্রি-কিকের যে দশাই হোক না কেন, তাঁর গ্ল্যামার ফ্যাক্টর নিয়ে স্ত্রী-পুরুষ কেউ প্রশ্ন তোলে না৷ নয়ত প্যারিসের মতো শহরে বেকহ্যাম আসছেন, এই খবরে খোদ ফরাসি সংবাদমাধ্যমগুলি উচ্ছ্বসিত হয়ে উঠতো না৷ প্যারিস সাঁ জার্মা বা পিএসজি – সেটা যে কি বস্তু, সেটা অনেক ফুটবলমোদীরই জানা নেই৷ কাজেই পিএসজি-কে একটা ব্র্যান্ড নেম করে তোলার জন্য বেককে প্রয়োজন৷ বেকের এখন বয়স বেড়েছে, চেহারা কোন না আরো খাসা হয়েছে, মাথার চুলের রং ও কেয়ারির জন্য লোক আছে, গতরে এক উল্কি ছাড়া বিশেষ কিছু বাড়েনি৷ পিএসজি-র মালিকরা কাতারের লোক, ২০১১ সালে ক্লাবটিকে কেনেন৷ ক্লাবের স্লোগান হল ‘ড্রিম বিগার', অর্থাৎ ‘আরো বড় স্বপ্ন দ্যাখো'৷ তা পিএসজি আর কোথায় রেয়াল মাদ্রিদের গ্যালাক্টিকোর স্বপ্ন দেখবে, তাই তারা আপাতত মাস পাঁচেকের জন্য বেকহ্যামকে নিয়ে আসছে৷ অর্থাৎ ‘গেস্ট স্টার'৷ অনুরূপ স্টার পাওয়ার সম্বলিত গিন্নিকে ছাড়া, কেননা তিনি কচিকাঁচা নিয়ে লন্ডনেই থাকছেন৷ তা হলেও, এই গ্ল্যামার জুটির আসা-যাওয়াতেই পিএসজি-র যে পরিমাণ বিজ্ঞাপন হয়ে যাবে, তা-ই যথেষ্ট৷ ফরাসি ফুটবলের এঁদো পুকুরে পুঁটিমাছ হয়ে আর থাকতে চায় না পিএসজি৷ অথচ বেকহ্যাম কি ইব্রাহিমোভিচকে বাদ দিলে পিএসজি-র ভবিষ্যৎ কিন্তু মিডফিল্ডের লুকাস – ব্রাজিল থেকে আসা – কিংবা মার্কো ভেরাত্তি – ইটালি থেকে আসা  – এই সব তরুণ খেলোয়াড়দের হাতে৷ অন্যদিকে বেককে শুধু গ্ল্যামার ফ্যাক্টরে পর্যবসিত করাটাও ভুল হবে৷ বেক এখনও ২১ বছরের কোনো প্লায়ারের মতো ফিট, অন্তত চেহারায়৷ এবং গোটা ম্যাচ না খেলতে পারলেও, তিনি মাঠে নামলে নিজের উপস্থিতি ঠিকই জানান দেবেন৷ ফুটবল খেলোয়াড় হিসেবে বেকহ্যামের ক্যারিয়ারে এখনও যাদের আগ্রহ আছে, তারা দেখবেন ছ'বছর লস এঞ্জেলেস গ্যালাক্সি-র সঙ্গে মেজর লিগ সকার খেলার পর বেকহ্যাম ইউরোপীয় ফুটবলের সঙ্গে নিজেকে আবার কতোটা মানিয়ে নিতে পারেন৷ ও হ্যাঁ, বেক তাঁর পারিশ্রমিক দাতব্য কাজে দান করছেন৷ এসি/ডিজি (এএফপি, এপি)",
  "manualKeyPhrases" : [ "ডেভিড বেকহ্যাম", "প্যারিস", "ভিক্টোরিয়া বেকহ্যাম", "গ্ল্যামার", "যুক্তরাজ্যে", "যুক্তরাষ্ট্র", "ফুটবল" ],
  "automaticKeyPhrases" : [ "" ]
}