{
  "docID" : 10816,
  "source" : "http://www.dw.com/",
  "lang" : "BN",
  "url" : "http://www.dw.com/bn/অপহরণ-রহস্য-উন্মোচনে-নেমেছেন-তদন্তকারীরা/a-17578784",
  "title" : "অপহরণ রহস্য উন্মোচনে নেমেছেন তদন্তকারীরা",
  "date" : "19.04.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশ পরিবেশ আইনজীবী সমিতি বেলা’র নির্বাহী পরিচালক সৈয়দা রিজওয়ানা হাসানের স্বামী আবু বকর সিদ্দিকের অপহরণের পুরো রহস্য উন্মোচন করতে চান তদন্তকারীরা৷ তাঁরা অপহরণের কারণ ও এর সঙ্গে কারা জড়িত ছিল তা জানতে চান৷ প্রাথমিক তদন্তে অপহরণের সঙ্গে পেশাদার গ্রুপ জড়িত বলে মনে করছে পুলিশ৷ সৈয়দা রিজওয়ানা হাসানের স্বামী আবু বকর সিদ্দিক অপহৃত হওয়ার ৩৫ ঘণ্টা পর ফিরে এলেও এর সঙ্গে কারা জড়িত এবং কি কারণে তাঁকে অপহরণ করা হয়েছিল তা এখনো স্পষ্ট নয়৷ কিন্তু পুলিশ যেমন এর সঙ্গে জড়িতদের আইনের আওতায় আনতে চায়, তেমনি রিজওয়ানাও চান এর রহস্য জানতে৷ তাই নারায়ণগঞ্জ পুলিশের পাশাপাশি ৫ সদস্যের তদন্ত কমিটিও কাজ শুরু করেছে৷ তদন্ত কমিটি শনিবার নারায়ণগঞ্জ এবং অপহরণ স্থল ফতুল্লা সরেজমিন পরিদর্শন করেছেন৷ তদন্ত কমিটির সদস্য ঢাকা মহানগর পুলিশের গোয়েন্দা বিভাগের যুগ্ম কমিশনার মনিরুল ইসলাম ডয়চে ভেলেকে জানান, ‘‘খুব সুপরিকল্পিতভাবে নিপুণতার সঙ্গে অপহরণের ঘটনা ঘটানো হয়েছে৷ অপহরণের সঙ্গে জড়িত সন্দেহভাজনদের তালিকা খতিয়ে দেখা হচ্ছে৷'' তিনি বলেন, ‘‘এ ঘটনা সম্পর্কে যত তথ্য পাওয়া যাবে, তা তদন্ত করে দেখা হবে৷ যারা এই অপহরণ করেছে, কী কারণে করছে, সেসব খুঁজে বের করাই তদন্তের উদ্দেশ্য৷'' মনিরুল ইসলাম বলেন, ‘‘প্রাথমিকভাবে মনে হচ্ছে, অপহরণ কাজে পেশাদার গ্রুপ কাজ করেছে৷ তাই তাদের চিহ্নিত এবং আটক করা গেলে এর কারণ এবং নেপথ্যে কারা আছে তা জানা যাবে৷'' প্রাথমিকভাবে নারায়ণগঞ্জের আদালতে আবু বকর যে জবানবন্দি দিয়েছেন, তা ধরে তদন্তকাজ চলছে৷ তবে আবু বকরের সঙ্গে বিস্তারিত কথা বলবেন তদন্তকারীরা৷ যুগ্ম কমিশনার মনিরুল ইসলাম জানান, ‘‘নারায়ণগঞ্জের ফতুল্লার ভুঁইগড় এলাকায় আবু বকরের অপহরণের সময় যেসব জিনিস ব্যবহার করা হয়েছে, সেগুলোর অনুসন্ধানেও কাজ চলছে৷ আর সব বিষয়ে আবু বকরের পরিবারের সঙ্গে যোগাযোগ রাখা হচ্ছে৷'' আবুবকর জবানবন্দিতে বলেছেন, ‘‘অপহরণকারীরা তাঁর স্ত্রী রিজওয়ানার সঙ্গে প্রভাবশালীদের জমিজমা নিয়ে দ্বন্দ্বের কথা বলেছে৷'' আর রিজওয়ানাও বলেছেন তাঁর পরিবেশ আন্দোলনের কারণে কয়েকটি হাউজিং কোম্পানি এবং প্রতিষ্ঠিত শিল্পগ্রুপ ক্ষুব্ধ৷ অন্যদিকে আবুবকর নারায়ণগঞ্জের হামিদ ফ্যাশান নামে পোশাক কারখানার নির্বাহী পরিচালক৷ কারখানাটি দীর্ঘদিন বন্ধ থাকার পর দু'মাস আগে চালু করা হয়৷ নারায়ণগঞ্জের পুলিশ সুপার সৈয়দ নুরুল ইসলাম ডয়চে ভেলেকে জানান, ‘‘তাঁরা সব দিকই খতিয়ে দেখছেন৷ অশ্যই অপহরণের কারণ জানা যাবে, অপরাধীরা আইনের আওতায় আসবেন৷''",
  "manualKeyPhrases" : [ "আইনজীবী", "রহস্য", "অপহরণ", "স্বামী", "বেলা", "নির্বাহী পরিচালক", "পরিবেশ" ],
  "automaticKeyPhrases" : [ "" ]
}