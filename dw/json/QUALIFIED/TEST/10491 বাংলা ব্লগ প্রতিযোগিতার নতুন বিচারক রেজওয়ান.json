{
  "docID" : 10491,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলা-ব্লগ-প্রতিযোগিতার-নতুন-বিচারক-রেজওয়ান/a-14857246",
  "title" : "বাংলা ব্লগ প্রতিযোগিতার নতুন বিচারক রেজওয়ান",
  "date" : "21.02.2011",
  "writter" : "",
  "categories" : [ "বিজ্ঞান পরিবেশ" ],
  "article" : "ব্লগার হিসেবে রেজওয়ানের যাত্রা শুরু ২০০৩ সালে, তাঁর ইংরেজি ব্লগের নাম থার্ড ওয়ার্ল্ড ভিউ৷ সহজ করে বলা যায়, ২০০৩ সালে খুব অল্প সংখ্যক বাংলাদেশি ব্লগিং করত, রেজওয়ানুল ইসলাম সেই অল্পদের মধ্যে একজন৷ দক্ষিণ এশিয়ার অন্যান্য ব্লগ নিয়ে নিয়মিত পর্যালোচনা জায়গা পায় রেজওয়ানের ব্লগে৷ এভাবে ২০০৫ সালে তিনি যুক্ত হন গ্লোবাল ভয়েসেস অনলাইনের সঙ্গে৷ এটি একটি ইন্টারনেট কমিউনিটি, যারা বিশ্বের বিভিন্ন প্রান্তের ব্লগ এবং সিটিজেন মিডিয়া নিয়ে বিভিন্ন প্রতিবেদন প্রস্তুত করে৷ বর্তমানে রেজওয়ান বাংলা ব্লগিং জগতে একটি অত্যন্ত জনপ্রিয় নাম৷ তাঁর কাছে জানতে চাই, বাংলা ব্লগের বর্তমান অবস্থাটা কেমন? তিনি বলেন, বাংলা ব্লগ এখন বেশ একটি জনপ্রিয় মাধ্যম৷ আগে যেমন ছিল, তরুণরা ইন্টারনেটে চ্যাট করতো কিংবা মোবাইলে কথা বলতো৷ এখন তারা ফেসবুক ব্যবহার করছে, ব্লগের দিকে ঝুঁকছে৷ এছাড়া এখন প্রচুর ব্লগ তৈরি হচ্ছে, এবং সেগুলোতে অনেকেই লিখছে৷ ব্লগ মডারেশন রেজওয়ানকে জিজ্ঞাসা করি, বাংলা ব্লগে মডারেশন নিয়ে প্রায়ই তুমুল আলোচনা শোনা যায়৷ বিশেষ করে কমিউনিটি ব্লগ সাইটে কর্তৃপক্ষের নিয়ন্ত্রণ থাকবে কিনা কিংবা থাকলে তা কতটা এই নিয়ে যত বিতর্ক৷ তো, এখানে আপনার অবস্থানটা কি? তিনি জানান, আমার ব্লগ নামক একটি ব্লগ সাইট আনমডারেটেড ব্লগ চালুর চেষ্টা করেছিল৷ কিন্তু দেখা গেল, একটা পর্যায়ে গিয়ে আসলেই আনমডারেটেড রাখাটা দুরুহ৷ বিশেষ করে, কমিউনিটি ব্লগে কিছু না কিছু ক্ষেত্রে মডারেশন প্রয়োজন হয়ে পড়ে৷ ব্যক্তিগত ব্লগ রেজওয়ান তাঁর অভিজ্ঞতার আলোকেই বলেন, কমিউনিটি ব্লগের পাশাপাশি অনেক ব্যক্তিগত বাংলা ব্লগও জনপ্রিয় হয়ে উঠছে৷ তাছাড়া ইন্টারনেটে মডারেশনবিহীন এক স্বাধীন জায়গা হতে পারে ব্যক্তিগত ব্লগ৷ তিনি বলেন, কমিউনিটি ব্লগে বেশ কয়েকজন ভালো লেখক আছেন, যারা নিয়মিত লেখেন এবং তাদের একটা বেশ বড় পাঠক সংখ্যা রয়েছে৷ তারা নিজেরাই নিজেদের সাইট করে নিজেদের লেখা তুলে ধরতে পারেন৷ সেক্ষেত্রে কমিউনিটি ব্লগের মত মডারেশনের কোন চিন্তা থাকবে না৷ সেরা বাংলা ব্লগ প্রতিযোগিতা বলাবাহুল্য, গত বছর থেকে ডয়চে ভেলের সেরা ব্লগ প্রতিযোগিতায় বাংলা ভাষা যোগ করা হয়েছে৷ ২০১০ সালে এই আয়োজনে বিচারক ছিলেন সৈয়দা গুলশান ফেরদৌস জানা৷ সে'বছর ডয়চে ভেলের সেরা বাংলা ব্লগার নির্বাচিত হন আলী মাহমেদ৷ আখাউড়ায় একটি শত বছরের পুরনো বাড়িতে বসে আলী লিখে চলেছেন একের পর এক ব্লগ৷ সমকালীন রাজনীতি, সমাজ ব্যবস্থা, মানবাধিকার - সব বিষয়ই জায়গা পায় তাঁর ব্লগে৷ এবছর সেরা বাংলা ব্লগ প্রতিযোগিতায় বাংলা ভাষার পক্ষে বিচারক রেজওয়ানুল ইসলাম৷ এই প্রতিযোগিতা নিয়ে অত্যন্ত আশাবাদী তিনি৷ তবে তাঁর মতে, বাংলা ব্লগাররা প্রচারের মাধ্যমে এই আয়োজনকে আরো সামনে এগিয়ে নিতে পারে৷ উল্লেখ্য, এ'বছর ডয়চে ভেলের সেরা ব্লগ প্রতিযোগিতার ওয়েবসাইটটি সাজানো হচ্ছে নতুন করে৷ যোগ হয়েছে সামাজিক নেটওয়ার্ক ব্যবহারের নানা সুযোগ৷ ঠিকানা : দ্য ববস ডটকম৷ প্রতিবেদন: আরাফাতুল ইসলাম সম্পাদনা: অরুণ শঙ্কর চৌধুরী",
  "manualKeyPhrases" : [ "রেজওয়ান", "আরাফাতুল ইসলাম", "বাংলা ব্লগ", "সেরা বাংলা ব্লগ প্রতিযোগিতা", "রেজওয়ানুল ইসলাম" ],
  "automaticKeyPhrases" : [ "" ]
}