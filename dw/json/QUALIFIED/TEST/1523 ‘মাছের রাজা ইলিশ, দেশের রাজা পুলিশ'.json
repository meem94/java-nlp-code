{
  "docID" : 1523,
  "source" : "http://www.dw.com/",
  "lang" : "BN",
  "url" : "http://www.dw.com/bn/মাছের-রাজা-ইলিশ-দেশের-রাজা-পুলিশ/a-18982445",
  "title" : "‘মাছের রাজা ইলিশ, দেশের রাজা পুলিশ?'",
  "date" : "15.01.2016",
  "writter" : "",
  "categories" : [ "বাংলাদেশ" ],
  "article" : "পুলিশ না থাকলে কী অবস্থা হতো তা হয়ত অনেকেই ভেবে দেখেন না৷ অন্যদিকে অনেক পুলিশ কর্মী বা কর্মকর্তাও মনে রাখেন না, তাঁদের কী করার কথা আর আসলে কী করছেন৷ ব্যাংক কর্মকর্তাকে পেটানোর পর এবার এক পরিদর্শককেও পেটালো পুলিশ! এবার ঢাকা সিটি কর্পোরেশনের এক পরিচ্ছন্নতা পরিদর্শককে পেটানোর অভিযোগ উঠল পুলিশের বিরুদ্ধে৷ গণমাধ্যমের খবর অনুযায়ী, শুক্রবার ভোরে ঢাকার মীরহাজীরবাগ এলাকায় এ ঘটনা ঘটে৷ এবারের ঘটনার শিকার ডিএসসিসি-র পরিচ্ছন্নতা পরিদর্শক বিকাশ চন্দ্র দাশকে৷ পিটুনিতে আহত হয়ে তিনি এখন ঢাকা মেডিকেল কলেজ হাসপাতালে চিকিৎসাধীন৷ ডয়চে ভেলের কন্টেন্ট পার্টনার বিডিনিউজ টোয়েন্টিফোর-এর খবর অনুযায়ী বিকাশ পরিচ্ছন্নতা কাজের তদারকি করতে মীরহাজীরবাগ এলাকায় গেলে যাত্রাবাড়ি থানার এসআই আরশাদ হোসেন আকাশ ও আরো কয়েকজন পুলিশ সদস্য তাঁকে বেধড়ক পেটায়৷ পুলিশের পক্ষ থেকে বলা হয়েছে ‘ভুল বোঝাবুঝির' জন্য ঘটনাটি ঘটেছে৷ এক পুলিশ কর্মকর্তা জানান, সাধারণ পোশাকে থাকা পুলিশের দল মোটরসাইকেলআরোহী বিকাশকে থামার সংকেত দিয়েছিল৷ কিন্তু বিকাশের মনে হয়েছিল তাঁরা ছিনতাইকারী, তাই বাইক ঘুরিয়ে চলে যাওয়ার চেষ্টা করতে গিয়ে তিনি পড়ে যান৷ আর তাতেই নাকি আহত হয়েছেন বিকাশ৷ এ সপ্তাহেই এক বাংলাদেশ ব্যাংক কর্মীকে গাড়িতে তুলে মোটা অংকের টাকা দাবি করে তা না পাওয়ায় পেটানোর অভিযোগ ওঠে মোহাম্মদপুর থানার এসআই মাসুদের বিরুদ্ধে৷ তখনও এসআই মাসুদের পক্ষ থেকে ঘটনার অন্য রকম বর্ণনা দেয়া হয়েছিল৷ ঘটনাটি গণমাধ্যমে ব্যাপক প্রচার পাওয়ায় এসআই মাসুদকে পরে মোহাম্মদপুর থানা থেকে প্রত্যাহার করা হয়েছে৷ পুলিশের হাতে সাধারণ নিরপরাধ মানুষের নির্যাতিত, নিগৃহিত হওয়ার ঘটনা অনেক ঘটেছে বাংলাদেশে৷ সব ঘটনার পর যেভাবে একটি তদন্ত কমিটি গঠন করা হয়, অভিযুক্তকে ‘ক্লোজড' বা ‘প্রত্যাহার' করে ‘বিভাগীয় তদন্তের' মুখোমুখি করা হয়৷ এক সময় সেই অভিযুক্ত আবার পূর্ণ দায়িত্বে ফেরেন৷ অবশ্য বড় নিপীড়ন, নির্যাতনের ঘটনায় প্রকাশ্যে জড়িত পুলিশের সংখ্যা এখনো হয়ত খুব বেশি নয়৷ তাছাড়া পুলিশের পক্ষ থেকেও বলা হয়ে থাকে, কোনো ব্যক্তির অপরাধের দায় গোটা বাহিনীর ওপর চাপানো ঠিক নয়৷ সে দায় পুলিশ বাহিনী নিতে চাইবে না, এটাই স্বাভাবিক৷ তবে প্রতিদিন কত মানুষ পুলিশি নির্যাতন-নিপীড়নের শিকার হয় তা কি আদৌ জানা যায়? সব খবর কি গণমাধ্যমে আসে? আসে না বলেই হয়ত বাংলাদেশ ব্যাংক কর্মীর প্রহৃত হওয়ার প্রসঙ্গে একজন লিখেছেন, ‘‘গোলাম রাব্বি তুমি তো ভাই চাঁন কপাল, কানের পাশ কেটে বিপদ চলে গেল, আমাদের মত আম জনতার জন্য কী রইল?'' আরেক টুইটে সাধারণ মানুষের বিরুদ্ধে পুলিশের নির্বিচার নিষ্ঠুরতার বিশ্লেষণ করতে গিয়ে লেখা হয়েছে ‘‘মাছের রাজা ইলিশ, দেশের রাজা পুলিশ৷'' সংকলন: আশীষ চক্রবর্ত্তী সম্পাদনা: দেবারতি গুহ বাংলাদেশের পুলিশকে কি সত্যিই ‘দেশের রাজা’ বলবেন আপনিও? জানান নীচের ঘরে৷",
  "manualKeyPhrases" : [ "বাংলাদেশ", "পুলিশ", "গোলাম রাব্বি", "মাছের রাজা ইলিশ", "নির্যাতন", "বিশ্লেষণ", "দেশের রাজা পুলিশ" ],
  "automaticKeyPhrases" : [ "" ]
}