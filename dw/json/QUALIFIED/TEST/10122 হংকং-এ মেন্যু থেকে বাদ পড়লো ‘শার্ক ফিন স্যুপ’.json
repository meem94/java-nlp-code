{
  "docID" : 10122,
  "source" : "http://www.dw.com/",
  "lang" : "BN",
  "url" : "http://www.dw.com/bn/হংকং-এ-মেন্যু-থেকে-বাদ-পড়লো-শার্ক-ফিন-স্যুপ/a-15548232",
  "title" : "হংকং-এ মেন্যু থেকে বাদ পড়লো ‘শার্ক ফিন স্যুপ’",
  "date" : "22.11.2011",
  "writter" : "",
  "categories" : [ "সমাজ সংস্কৃতি" ],
  "article" : "চাইনিজ খাবার খেতে কম-বেশি আমরা সকলেই ভালোবাসি৷ চিলি চিকেন, স্টার-ফ্রায়েড-স্কুইড, সুইট অ্যান্ড সাওয়ার প্রন, ডিম-সাম....শব্দগুলো শুনলেই যেন জিভে জল আসার জোগাড়৷ কিন্তু, ‘শার্ক ফিন স্যুপ’-এর কথা শুনেছেন কি? স্যুপের মধ্যে ভেসে উঠেছে ‘ফিন' – মানে তিনকোনা ডানা আর মুখের নীচের অংশের ক্ষুদ্র ক্ষুরধার দাঁত৷ দেখলেই বোঝা যায়, ওটা হাঙরের বাচ্চা৷ হ্যাঁ, বিশ্বের বিভিন্ন দেশের চীনা রেস্তোঁরাগুলিতে শার্ক বা হাঙরের ডানা দিয়ে তৈরি এ স্যুপ অত্যন্ত জনপ্রিয় একটি খাবার৷ মানে এক ধরনের ‘ডেলিক্যাসি' আর কি! সাধারণত, হাঙরের ডানা কেটে, তারপর তা শুকিয়ে এই স্যুপ তৈরি করা হয়ে থাকে৷ অপ্রতুল হওয়ার কারণে, বিশ্বের অন্য যে কোনো ‘ডেলিক্যাসি'-র মতো ‘শার্ক ফিন স্যুপ'-ও বিক্রি হয় বেশ চড়া দামে৷ তবে দাম বেশি হলেও, এর চাহিদা আকাশছোঁয়া৷ তারমধ্যে হাঙরটির আয়তন যদি কমের দিকে হয় – তাহলে তো কথাই নেই৷ রাশিয়াতে যেমন ‘কাভিয়ার', তেমনই চীনে হচ্ছে ‘শার্ক ফিন স্যুপ'৷ অর্থাৎ চীনই হচ্ছে এই খাবারের প্রাণকেন্দ্র৷ কিন্তু সম্প্রতি, লোভনীয় এই খাবারটি নিয়ে দেখা দিয়েছে সমস্যা৷ মঙ্গলবার খোদ হংকং-এর একটি শীর্ষস্থানীয় হোটেল জানিয়েছে, এবার থেকে তাদের ‘মেন্যু-কার্ড'-এ আর থাকছে না ‘শার্ক ফিন'-এর তৈরি কোনো রকম ব্যাঞ্জন৷ অর্থাৎ, হাঙরের ডানা একরকম নিষিদ্ধই ঘোষণা করেছে ‘হংকং অ্যান্ড শাংহাই হোটেল লিমিটেড' বা এইচএসএইচ, জানান হোটেলটির মালিক ক্লেমেন্ট কোয়ক৷ শোনা যাচ্ছে, আগামী জানুয়ারি মাস থেকে ‘শার্ক ফিন স্যুপ'-এর আর নাগালটি পাওয়া যাবে না হোটেলের পেল্লাই সব ‘সি ফুড' প্লাজাগুলিতে৷ স্বাভাবিকভাবেই, বিপন্ন প্রাণীরক্ষায় যাঁরা স্বক্রিয়ভাবে কাজ করছিলেন – তাঁরা সবাই, হংকং-এর মস্ত এই ‘হোটেল চেইন'-এর মালিকের মুখে এ ঘোষণা শুনে বেজায় খুশি৷ হবে না? বছরে যে প্রায় ৭৩ মিলিয়ন শার্ক মারা যাচ্ছিল ঐ ‘শার্ক ফিন স্যুপ'-এর দৌলতে৷ ফলত, হাঙর প্রজাতিটি ছিল একেবারে বিলুপ্তির মুখে৷ তাই সাগরতল থেকে হাঙরের দল একেবারে হারিয়ে যাবে, এ আশঙ্কায়, ‘শার্ক ফিন' বিক্রি বন্ধ করতে, বেশ কয়েক বছর যাবতই অভিযান শুরু করেছিল প্রাণীসম্পদ রক্ষায় সক্রিয় বিশ্বের বিভিন্ন সংগঠন৷ ‘ওয়ার্ল্ড ওয়াইল্ডলাইফ ফান্ড' বা ডাব্লিউডাব্লিউএফ-এর প্রকৃতি শাখার প্রধান জানান, হাঙরের ডানা নিয়ে যে দেশগুলি বাণিজ্য করে থাকে, তাদের মধ্যে হংকং অন্যতম৷ বছরে নাকি প্রায় ১০ হাজার টন ‘ফিন' আমদানি করে হংকং৷ এমনকি বাংলাদেশও সমুদ্রের হাঙর মাছের ডানা কেটে শুকিয়ে সিঙ্গাপুর আর হংকং-এ রপ্তানি করে থাকে৷ অবশ্য ডাব্লিউডাব্লিউএফ ইতিমধ্যেই বিশ্বের প্রায় ১৮টি হোটেল এবং রেস্তোঁরা থেকে এই ‘ডেলিক্যাসি' নির্মূল করতে সক্ষম হয়েছে বলেও জানান তিনি৷ মজার বিষয়, ‘শার্ক ফিন' খাওয়ার চল চীনে আজকের নয়৷ সেই ‘মিং' সাম্রাজ্যের সময় থেকে চলে আসছে এই ঐতিহ্য৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "মেন্যু", "‘শার্ক", "হংকং-এ", "ফিন", "স্যুপ’" ],
  "automaticKeyPhrases" : [ "" ]
}