{
  "docID" : 11437,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেঠো-পথে-ল্যাপটপ-কাঁধে-তথ্যকল্যাণী/a-5791319",
  "title" : "মেঠো পথে ল্যাপটপ কাঁধে তথ্যকল্যাণী",
  "date" : "14.07.2010",
  "writter" : "",
  "categories" : [ "বিজ্ঞান পরিবেশ" ],
  "article" : "সাইকেল নিয়ে মেঠো পথে ঘুরে বেড়ান তারা৷ সঙ্গে ল্যাপটপ, মোবাইল৷ কখনো শিশু কিশোরদের কম্পিউটার শেখানো৷ কখনো মানুষকে মানবাধিকার বিষয়ে তথ্য পরামর্শ দেয়া৷ আবার কখনো বা অসুস্থ মানুষের চিকিৎসা৷ তাদেরই নাম তথ্য কল্যাণী৷ আলমডাঙ্গার মুক্তা চুয়াডাঙ্গা জেলার আলমডাঙ্গার বাসিন্দা মনসুরা মুক্তা৷ বয়স ২৮, এক সন্তানের জননী৷ গ্রামে গ্রামে তিনি ঘুরে বেড়ান ল্যাপটপ কাঁধে নিয়ে৷ কোন গ্রামে কার কী সমস্যা, কিইবা তার সমাধান – এসব কিছুই মুক্তার নখদর্পণে৷ নিজেই জানালেন, গত দেড় বছরে হাজার দুয়েক মানুষকে সেবা দিয়েছেন তিনি৷ মুক্তা'র কথায়, ‘অনেককে তথ্য দেয়া সম্ভব হচ্ছে৷ বিভিন্ন প্রকৃতির মানুষের সঙ্গে কথা বলতে ভালোও লাগে৷ বিপর্যস্ত অনেক মানুষ এখান থেকে তথ্য নিয়ে উপকারও পাচ্ছে৷ তাই, এই কাজ ভালোই লাগে৷' কুলাউড়ার সঞ্জিতা চলুন শুনি আরেকজনের কথা৷ মৌলভিবাজারের কুলাউড়ার বাসিন্দা সঞ্জিতা পাল৷ কী করেন তিনি? জবাবে সঞ্জিতা, ‘মরিচ ক্ষেতে পোকা, কৃষিতে পোকা - এখন কী করতে হবে? আমার একটি ল্যাপটপ আছে৷ সেটি নিয়ে কৃষকদের কাছে গেলাম৷ তারপর রোগের ধরণ দেখে ওষুধের খোঁজ দিলাম৷' অবশ্য শুধু কৃষককে সেবা দেয়া নয়৷ সঞ্জিতা শিশু কিশোরদেরও কম্পিউটার শেখান৷ মহিলাদের নানা চিকিৎসায় সহায়তা করেন৷ এছাড়া ইন্টারনেট কেন্দ্রিক অন্যান্য সেবাতো রয়েছেই৷ এসব করে সঞ্জিতা'র আয়ও কিন্তু কম নয়৷ একমাসে নাকি আয় করেছিলেন ১৩ হাজার টাকা৷ গড়পড়তা আয় সাত থেকে আট হাজার টাকা৷ ডি.নেট তথ্য কল্যাণীদের প্রশিক্ষণ এবং পরে তাদের নানা সহায়তা দিয়ে থাকে বেসরকারি সংস্থা ডি.নেট৷ কয়েকজন তথ্য কল্যাণীর সঙ্গে কথা বলে জানা গেলো, সংস্থাটির কাছ থেকে গড়পড়তায় ১৫ দিন করে প্রশিক্ষণ পেয়েছেন তারা৷ এখন পর্যন্ত এরকম তথ্য কল্যাণীর সংখ্যা ২৩ জন৷ একেকজন তথ্যকল্যাণীর আওতায় রয়েছে ৪ থেকে ৫টি গ্রাম৷ আগামী দু'মাসের মধ্যে এই তালিকায় যোগ হবেন আরো ২০ জন তথ্যকল্যাণী৷ অবশ্য, ডি.নেট চাইছে সারা দেশেই তথ্য কল্যাণীদের ছড়িয়ে দিতে চান তারা৷ সংস্থাটির সহ-প্রতিষ্ঠাতা মাহমুদ হাসান বলেন, ‘বর্তমানে তথ্যকল্যাণীরা বেশ কয়েকধরণের সেবা মানুষের কাছে নিয়ে যাচ্ছেন৷ প্রয়োজনীয় তথ্য এবং সঙ্গে পরামর্শ দিচ্ছেন৷' চিকিৎসা সেবা প্রশ্ন আসতে পারে, তথ্য কল্যাণীরা যে চিকিৎসা সেবা দিচ্ছেন সেটা কতটা যৌক্তিক৷ বিশেষ করে চিকিৎসা সেবা দেয়ার জন্য পর্যাপ্ত প্রশিক্ষণ তাদের আছে কিনা সেটিও একটি বড় বিষয়৷ মাহমুদ হাসান অবশ্য জানালেন, তথ্যকল্যাণীরা মূলত রোগীর অবস্থা বুঝে বিভিন্ন হেল্পলাইনে ফোন করেন৷ এরপর হেল্প লাইনই চিকিৎসার পথ বাতলে দেয়৷ আর এই সেবা সীমিত পর্যায়ে৷ তিনি জানান, তথ্য কল্যাণীরা স্বাস্থ বিষয়ক তথ্যগুলো সাধারণ মানুষের কাছে পৌঁছে দিচ্ছে৷ একইসঙ্গে স্বাস্থ্য সংক্রান্ত বিভিন্ন মাল্টিমিডিয়া বিষয়বস্তু তারা জনসাধারণকে দেখিয়ে সচেতনতা তৈরি করছে৷ তাছাড়া তারা স্বাস্থ্য সংক্রান্ত বিষয়ে বিভিন্ন বিশেষজ্ঞ চিকিৎসকদের সঙ্গে রোগীর সংযোগ ঘটিয়ে দিচ্ছে৷ জীয়ন হেল্পলাইন ছাড়াও ডি.নেট বিভিন্ন বিষয়ভিত্তিক সিডিও সরবরাহ করে থাকেন তথ্যকল্যাণীদের৷ বাংলা ভাষায় সিডি'র এই সংকলনকে বলা হয় জীয়ন৷ এর আওতায় রয়েছে কৃষি, শিক্ষা, স্বাস্থ্যসহ বিভিন্ন বিষয়ের সিডি৷ শেষ করার আগে আরেকটি তথ্য৷ তথ্যকল্যাণী কিন্তু সীমাবদ্ধ নয় শুধু নারীদের মাঝে৷ নারী পুরুষ নির্বিশেষে যে কেউ কাজ করতে পারেন৷ তবে নারীদের ক্ষেত্রে প্রাধান্যটা একটু বেশি৷ কেননা নিভৃত পল্লির গৃহবধু'র সমস্যা শোনাটা একজন মেয়ের পক্ষে অনেকটাই সহজ, এমনটাই যুক্তি ডি.নেট এর৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "তথ্যকল্যাণী", "মোবাইল", "তথ্য কল্যাণী", "ল্যাপটপ", "ডি.নেট" ],
  "automaticKeyPhrases" : [ "" ]
}