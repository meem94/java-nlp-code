{
  "docID" : 12169,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইলেকট্রনিক-গ্যাজেটের-শীর্ষ-মেলার-সেরা-পণ্য/a-15681782",
  "title" : "ইলেকট্রনিক গ্যাজেটের শীর্ষ মেলার সেরা পণ্য",
  "date" : "21.01.2012",
  "writter" : "",
  "categories" : [ "বিজ্ঞান পরিবেশ" ],
  "article" : "ইলেকট্রনিক গ্যাজেটের মেলা ‘কনজিউমার ইলেকট্রনিক্স শো, সিইএস’ শেষ হলো গত সপ্তাহে৷ প্রতি বছর জানুয়ারিতে যুক্তরাষ্ট্রের লাস ভেগাসে বসে এই মেলা৷ এবারও বিশ্বের সব বড় বড় কোম্পানি তাদের পণ্য নিয়ে এসেছিলো মেলায়৷ সেরা গ্যাজেট মেলার ‘সেরা গ্যাজেট' হিসেবে ঘোষণা করা হয়েছে একটি টেলিভিশনের নাম৷ দক্ষিণ কোরিয়ার কোম্পানি এলজি'র তৈরি এই টিভির নাম ‘ইএম৯৮০০'৷ ৫৫ ইঞ্চির এই টিভিটি মাত্র ৪ মিলিমিটার পুরু৷ অর্থাৎ অনেক পাতলা৷ এছাড়া এতে ব্যবহার করা হয়েছে ‘অর্গানিক লাইট এমিটিং ডায়োড বা ওএলইডি' প্রযুক্তি৷ ফলে ছবি হবে নিঁখুত৷ এ বছরের তৃতীয় ভাগে টিভিটি বাজারে আসতে পারে৷ আর দাম হবে কয়েক হাজার ডলার৷ নোকিয়ার স্মার্টফোন যুক্তরাষ্ট্রের স্মার্টফোনের বাজার দখল করে রেখেছে অ্যাপল৷ তাদের আইফোন মার্কিনি তথা সারা বিশ্বের প্রযুক্তিপ্রেমীদের বেশ প্রিয়৷ অ্যাপলের কারণে একসময়ে মোবাইল ফোন তৈরির শীর্ষ কোম্পানি নোকিয়া বেশ পিছিয়ে পড়ে৷ তবে এবার তারা চায় ঘুরে দাঁড়াতে৷ তাই মেলায় তারা নিয়ে এসেছিল ‘লুমিয়া ৯০০' নামের একটি টাচস্ক্রিন ফোন৷ এতে মাইক্রোসফটের উইন্ডোজ ফোন ৭ সফটওয়্যার ব্যবহার করা হয়েছে৷ মেলায় এটি ‘সেরা সেলফোন'এর পুরস্কার পেয়েছে৷ তবে কবে নাগাদ এটি বাজারে পাওয়া যাবে এবং তার দাম কত হবে সেটা এখনো জানানো হয়নি৷ দেখা যাক, এর মাধ্যমে নোকিয়ার সুদিন ফিরে আসে কি না৷ স্মার্টফোন ব্যবসায় ইন্টেল চারদিকে স্মার্টফোনের জয়জয়কার দেখে সেই বাজারে এবার ঢুকলো মার্কিন চিপ তৈরির প্রতিষ্ঠান ইন্টেল৷ চীনা কম্পিউটার প্রস্তুতকারক লেনোভো'র সঙ্গে মিলে তারা মেলায় নিয়ে আসে ‘কে ৮০০' নামের একটি স্মার্টফোন৷ গুগলের অ্যান্ড্রয়েড অপারেটিং সিস্টেম আর ইন্টেলের প্রসেসর - সব মিলিয়ে বেশ একটা জুতসই ফোন হওয়ার কথা এটি৷ তবে আসলে কেমন সেটা জানতে বছরের দ্বিতীয়ভাগ পর্যন্ত অপেক্ষা করতে হবে৷ আর সেজন্য গুনতে হবে প্রায় ছয় থেকে সাতশো ডলার৷ সবচেয়ে পাতলা স্মার্টফোন আরেক চীনা কোম্পানি হুয়াওয়ে নিয়ে এসেছে ‘এসেন্ড পিওয়ানএস' নামের একটি স্মার্টফোন৷ তাদের দাবি, এটা বিশ্বের সবচেয়ে পাতলা স্মার্টফোন, যার পুরুত্ব ৬.৬৮ মিলিমিটার৷ ইউরোপে মার্চ থেকে ফোনটি পাওয়া যাবে৷ আর তার পরের মাস থেকে পাওয়া যাবে সারা বিশ্বে৷ দাম পড়বে প্রায় ৪০০ ডলার৷ সেরা কম্পিউটার সিইএস মেলায় ‘সেরা কম্পিউটার' হিসেবে বিবেচিত হয়েছে এইচপি'র ‘এনভি ১৪'৷ আগামী মাস থেকেই পাওয়া যাবে এই ‘আলট্রাবুক' কম্পিউটার৷ দাম পড়বে ১,৩৯৯ ডলার৷ সেরা ট্যাবলেট সেরা কম্পিউটারের পর এবার ‘সেরা ট্যাবলেট'এর খবর৷ যেটা নিয়ে এসেছে তাইওয়ানের কোম্পানি আসুস৷ সাত ইঞ্চি স্ক্রিনে র এই ট্যাবলেটটি পাওয়া যাবে সবচেয়ে কমদামি আইপ্যাডের অর্ধেক দামে৷ মাত্র আড়াইশো ডলারে৷ পাঁচ মিনিটে কোক ঠান্ডা মাত্র পাঁচ মিনিটে কোকের ক্যান বা বোতল ঠান্ডা করার উপায় নিয়ে এসেছে এলজি৷ তাদের একটি নতুন রেফ্রিজারেটরে ‘ব্লাস্ট চিলার' নামে একটি বিশেষ অংশ রয়েছে যেটা অল্প সময়ে বিয়ার বা এই জাতীয় পানীয় শীতল করতে সক্ষম৷ আগামী বছর থেকে থাকছে না মাইক্রোসফট সিইএস মেলায় নতুন নতুন পণ্যের উপস্থিতির খবর ছাড়াও আরেকটি সংবাদ সবার মনোযোগ কেড়েছে৷ সেটা হচ্ছে আগামী বছর থেকে এই মেলায় আর মাইক্রোসফটকে দেখা যাবে না৷ তারা বলছে, মেলার সময়টা তাদের জন্য অনুকূল নয়৷ অ্যাপল আর গুগলও অনেকদিন থেকে এই ধরণের মেলায় অংশ নিচ্ছে না৷ এর চেয়ে তারা নিজ উদ্যোগে আলাদা অনুষ্ঠান করে নতুন পণ্যের ঘোষণা দিয়ে থাকে৷ বিশ্লেষকরা বলছেন, সিইএস মেলায় একই সঙ্গে অনেক কোম্পানি ক্রেতাদের সঙ্গে তাদের নতুন গ্যাজেটের পরিচয় করিয়ে থাকে৷ ফলে কোনো একটা নির্দিষ্ট পণ্য সম্পর্কে ক্রেতাদের মনোযোগ আকর্ষণ করা কঠিন হয়ে পড়ে৷ সিইএস মেলায় অংশ নেয়ার শুরু থেকেই মাইক্রোসফট একটা নির্দিষ্ট ফ্লোর বেছে নিয়েছিল৷ সেখানে তারা প্রতিবছর স্টল বসাতো৷ মেলা চলার সময় প্রচুর দর্শকের আনোগোনা থাকতে সেখানে৷ ফলে দর্শকদের কাছে স্থানটি বেশ পরিচিত৷ কিন্তু যেহেতু আগামী বছর থেকে মাইক্রোসফট আর থাকছে না তাই ফ্লোরটি ভাড়া নিতে আগ্রহীদের কাছ থেকে দরখাস্ত আহ্বান করেছিল কর্তৃপক্ষ৷ এজন্য সময় বেঁধে দেয়া হয়েছিল তিনদিন৷ কিন্তু দেখা যায়, মাত্র ৪৫ মিনিটেই স্থানটি ভাড়া নিয়ে নেয় চীনা কোম্পানি ‘হিসেনসে'৷ মাইক্রোসফটের ফ্লোর বলে কথা! প্রতিবেদন: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "পণ্য", "গ্যাজেট", "ইলেকট্রনিক", "মেলা", "শীর্ষ", "সেরা" ],
  "automaticKeyPhrases" : [ "" ]
}