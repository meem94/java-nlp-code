{
  "docID" : 10435,
  "source" : "http://www.dw.com/",
  "lang" : "BN",
  "url" : "http://www.dw.com/bn/মার্কিন-সুন্দরীর-বিশ্বজয়/a-16468159",
  "title" : "মার্কিন সুন্দরীর বিশ্বজয়",
  "date" : "20.12.2012",
  "writter" : "",
  "categories" : [ "বিনোদন" ],
  "article" : "মাত্র ২০ বছর বয়সে মার্কিন এক ‘রূপের রানী’ জয় করেছেন বিশ্ব সুন্দরী খেতাব৷ স্তন ক্যান্সার বিষয়ে সচেতনতা তৈরির জন্য কাজ করেন তিনি, বাজান চেলো৷ মোটের উপর, বিশ্ব সুন্দরীর খেতাব প্রাপ্তির দিক থেকে অষ্টম মার্কিনী তিনি৷ যা, নামটাই এখনো বলা হলো না তাঁর৷ রোডি দ্বীপের এই শ্যামাঙ্গিনীর নাম অলিভিয়া কালপো৷ প্রতিযোগিতায় অংশ নেওয়া ৮৯ জন সুন্দরীর মাঝ থেকে তাঁকেই সেরা হিসেবে বেছে নেন দশ সদস্যের বিচারকমন্ডলী৷ চলতি বছর এই প্রতিযোগিতায় যাঁরা অংশ নিয়েছিলেন, তাঁদের মধ্যে ভারত সুন্দরী থেকে শুরু করে কসভো, যুক্তরাজ্যের সুন্দরীরাও ছিলেন৷ প্রতিযোগীতার চূড়ান্ত পর্যায়ে লাল রংয়ের ‘স্লিভলেস' গাউনে নিজের সৌন্দর্য্যকে ফুটিয়ে তোলেন কালপো৷ সুন্দরী সন্ধানের এই আয়োজনের ৬০ বছরের ইতিহাসে অষ্টম মার্কিনী হিসেবে সেরার মুকুট জয় করেন তিনি৷ তাও আবার ১৫ বছর পর৷ সর্বশেষ ১৯৯৭ সালে বিশ্ব সুন্দরীর খেতাব গিয়েছিল মার্কিন সুন্দরী ব্রুক লি'র ঘরে৷ লাস ভেগাসের প্ল্যানেট হলিউড হোটেল অ্যান্ড ক্যাসিনো থেকে টেলিভিশনে সরাসরি সম্প্রচার করা হয় এই আসর৷ সংখ্যার হিসেবে, যুক্তরাষ্ট্রে বিকিনি পরিহিত সেরা সুন্দরীদের এই ক্যাটওয়াক দেখেছেন প্রায় এক বিলিয়ন দর্শক৷ এবার দ্বিতীয় সেরা বিশ্ব সুন্দরী হয়েছেন মিস ফিলিপাইন্স জানিন টুগুনোন৷ আর তৃতীয় অবস্থান অর্জন করেছেন মিস ভেনেজুয়েলা ইরিনা সোফিয়া এসার কোয়ান্তারো৷ প্রসঙ্গত, বিশ্ব সুন্দরী প্রতিযোগিতায় অংশ নিতে গেলে বয়স ১৮ থেকে ২৭ বছরের মধ্যে হতে হবে৷ একইসঙ্গে সুন্দরীকে হতে হবে অবিবাহিত এবং কোনো সন্তান থাকা চলবে না৷ ‘বিশ্ব সুন্দরী ২০১২' অলিভিয়া কালপো আগামী বছর পুরো দুনিয়া ঘুরে বেড়াবেন বিশ্ব সুন্দরী সংস্থার প্রতিনিধি হিসেবে৷ একইসঙ্গে নিজের পছন্দ অনুযায়ী চ্যারিটি কর্মসূচিতেও অংশ নিবেন তিনি৷ বিশ্ব সুন্দরী প্রতিযোগিতার আয়োজক যৌথভাবে ব্যবসায়ী ডোনাল্ড ট্রুপ এবং এনবিসি নেটওয়ার্ক৷ বুধবার রাতের আয়োজনে যুক্তরাষ্ট্রে সম্প্রতি স্কুলে হামলার ঘটনায় নিহত ২০ শিশু এবং ছয় স্কুলকর্মীর স্মরণে কিছুক্ষণ নিরবতাও পালন করা হয়৷ চলতি বছর ভারত সুন্দরী শিল্পা সিং প্রতিযোগিতার সেরা দশে জায়গা পাননি৷ বিহারের এই তন্বী প্রতিযোগিতা শেষ করেন ১৬তম অবস্থানে থেকে৷ অবশ্য মডেল কন্যা হিসেবে ভারতে বেশ জনপ্রিয় শিল্পা৷ এআই/ডিজি (রয়টার্স)",
  "manualKeyPhrases" : [ "মিস", "অলিভিয়া", "সুন্দরী", "বিশ্ব", "কালপো" ],
  "automaticKeyPhrases" : [ "" ]
}