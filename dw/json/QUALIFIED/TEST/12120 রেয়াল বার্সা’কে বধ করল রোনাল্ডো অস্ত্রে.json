{
  "docID" : 12120,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেয়াল-বার্সাকে-বধ-করল-রোনাল্ডো-অস্ত্রে/a-16630825",
  "title" : "রেয়াল বার্সা’কে বধ করল রোনাল্ডো অস্ত্রে",
  "date" : "27.02.2013",
  "writter" : "",
  "categories" : [ "খেলাধুলা" ],
  "article" : "কিংস কাপের সেমিফাইনালের সেকেন্ড লেগ৷ খোদ বার্সেলোনার নু ক্যাম্পে গিয়ে খেলা৷ এই নিয়ে ছ’ নম্বর ‘ক্ল্যাসিকো’-য় গোল করলেন ক্রিস্টিয়ানো রোনাল্ডো, একটা নয়, দু’টো৷ বার্সার তরফে মেসি বলে কে এক ফরোয়ার্ড ছিল না? না, ফুটবল নিয়ে রসিকতা অতোদূর যাওয়া উচিত নয়৷ মেসি মেসিই ছিলেন এবং আছেন৷ প্রথমার্ধের গোড়াতেই রেয়ালের গোলের দিকে একটি নীচু ফ্রি কিক নিয়েছিলেন, কিন্তু সেটা গোলপোস্টের অতি কাছ ঘেঁষে বেরিয়ে চলে যায়৷ নয়তো এদিন এক মনমরা মেসি'কে দেখা গেছে, যিনি গোলের দিকে আর কোনো শট নিয়েছেন কিনা সন্দেহ৷ খেলেছে মাদ্রিদ, খেলেছেন রোনাল্ডো৷ রোনাল্ডোকে থামানোর সহজ-সরল পন্থাটি অবলম্বন করে জেরার পিকে পেনাল্টি এরিয়ায় তাঁকে ধরাশায়ী করার পর রোনাল্ডো নিজেই একটি নীচু, জোরালো পেনাল্টি শটে বার্সার গোলরক্ষক হোসে মানুয়েল পিন্টো'কে পরাস্ত করেন৷ এটা ছিল ১৩ মিনিটের মাথায়৷ তারপর কিন্তু বল অধিকাংশ সময় বার্সার দখলেই ছিল৷ দ্বিতীয়ার্ধে রেয়ালের আঞ্জেল দি মারিয়া'র একটি শট রিবাউন্ড করে রোনাল্ডোর পায়ে এলে তিনি বলটাকে শান্তভাবে গোলে ঠেলে দেন৷ এবারেও পিন্টোর কিছুই করার ছিল না৷ রোনাল্ডোর এই দ্বিতীয় গোলটি আসে খেলার ৫৭ মিনিটে৷ রোনাল্ডোর বিরুদ্ধে চিরকালের একটা অভিযোগ যে, তিনি নাকি বড় খেলাগুলোয় বিশেষ কার্যকরি হতে পারেন না৷ বার্সার বিরুদ্ধে খেলায় তাঁর পরিসংখ্যান কিন্তু অন্য কথা বলে৷ বার্সার বিরুদ্ধে ১৮ বার মাঠে নেমে এ'পর্যন্ত ১২ টি গোল করলেন রোনাল্ডো৷ তার মধ্যে শেষ দু'টি ক্ল্যাসিকোয় আবার দু'টি করে গোল৷ বার্সার অবমাননার ওখানেই শেষ নয়৷ ৬৮ মিনিটের মাথায় রাফায়েল ভারানে'র হেডে স্কোর দাঁড়ায় ৩-০৷ ৮৯ মিনিটের মাথায় জর্দি আলবা বার্সার মানরক্ষার জন্য একটি গোল করেন, কিন্তু তা'তে মান ছাড়া আর বিশেষ কিছু রক্ষা হয়নি৷ নু ক্যাম্পে রেয়ালের কাছে শেষবার তিন গোল খেয়েছিল বার্সা ২০০৭ সালে, তবে সেটা ছিল ৩-৩ ড্র৷ আর নু ক্যাম্পে রেয়ালের কাছে দু'গোলের ব্যবধানে হারার ঘটনা শেষবার ঘটেছিল বছর দশেক আগে৷ খেলার পর রেয়ালের ক্যাপ্টেন সের্জিও রামোস না বলে থাকতে পারেননি: তাঁর মতে রোনাল্ডোই হচ্ছেন দুনিয়ার সেরা ফুটবলার৷ আগামী শনিবার আবার বার্সা যাচ্ছে মাদ্রিদে লা লিগার খেলায়৷ লা লিগায় বার্সা এখন পয়েন্টের তালিকার শীর্ষে, দ্বিতীয় অ্যাথলেটিকো'র চেয়ে ১২ পয়েন্ট এগিয়ে৷ তবে বার্সার এ'মরশুমে ত্রিমুকুট জেতার সম্ভবনাটা ক্রমেই ক্ষীণ হয়ে আসছে৷ এসি / জেডএইচ (রয়টার্স)",
  "manualKeyPhrases" : [ "বার্সা", "মাদ্রিদ", "মেসি", "লা", "রোনাল্ডো" ],
  "automaticKeyPhrases" : [ "" ]
}