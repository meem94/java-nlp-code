{
  "docID" : 15054,
  "source" : "http://www.dw.com/",
  "lang" : "BN",
  "url" : "http://www.dw.com/bn/কান-চলচ্চিত্র-উৎসবের-মূল-প্রতিযোগিতায়-যারা/a-15894908",
  "title" : "কান চলচ্চিত্র উৎসবের মূল প্রতিযোগিতায় যারা",
  "date" : "19.04.2012",
  "writter" : "",
  "categories" : [ "বিনোদন" ],
  "article" : "বিশ্বের বৃহত্তম কান চলচ্চিত্র উৎসব বসবে আগামী মাসে৷ ৬৫তম কান উৎসব চলবে ১৬ থেকে ২৭শে মে৷ এই উৎসবের মূল প্রতিযোগিতার জন্য এশিয়া, ইউরোপ, অ্যামেরিকা, আফ্রিকার এক হাজার সাতশ' ছবি জমা পড়েছে৷ এসব ছবির মধ্য থেকে প্রতিযোগিতার জন্য বাছাই করা হয়েছে বিভিন্ন বিভাগে ৫৪টি বিশেষ মাত্রার ছবি৷ এগুলোর মধ্যে ২২টি ছবি প্রতিযোগিতা করবে সম্মানজনক পুরস্কার ‘পাম দর' বা ‘গোল্ডেন পাম' এর জন্য৷ আর বাকিগুলো থাকছে উদীয়মান প্রতিভা খোঁজার ধারায় ‘এ সার্টেন গ্লান্স' এর জন্য৷ সম্প্রতি এক সাক্ষাৎকারে কান উৎসবের পরিচালক টিয়েরি ফ্রেমো বলেন, ‘‘অস্ট্রেলীয় অভিনেত্রী নিকোল কিডম্যান আমাদের বড় চমক দিতে যাচ্ছেন৷'' কিডম্যান গত বছর দু'টি ভিন্নধর্মী ছবিতে মূল ভূমিকায় অভিনয় করেছেন৷ একটি হলো দক্ষিণ কোরিয়ার পার্ক চ্যান-উক এর ছবি ‘স্টোকার' আর অন্যটি মার্কিন পরিচালক লি ড্যানিয়েলস এর ‘দ্য পেপারবয়'৷ এ বছরের কান চলচ্চিত্র উৎসবে সেরা ছবির দৌড়ে অন্যতম শক্ত প্রার্থী হিসেবে বিবেচিত হচ্ছে ক্যানাডীয় পরিচালক ডেভিড ক্রোনেনব্যার্গ এর ‘কসমোপোলিস'৷ ছবিটিতে বিশাল ধনকুবের এর ভূমিকায় অভিনয় করেছেন রবার্ট প্যাটিনসন৷ অবশ্য ‘কসমোপোলিস' এর সাথে শক্ত প্রতিপক্ষ হিসেবে ধরা হচ্ছে ব্রিটিশ পরিচালক কেন লোচ এর ছবি ‘দ্য এঞ্জেলস শেয়ার'৷ প্রসঙ্গত, অতীতে কেন লোচের ১৬টি ছবি কান উৎসবে স্থান করে নিয়েছে৷ এ বছরের ‘গোল্ডেন পাম' এর জন্য দৌড়ে আরো রয়েছে অস্ট্রীয় পরিচালক মিশায়েল হানেকে'র প্রেমের ছবি ‘আমুর' বা ভালোবাসা৷ উল্লেখ্য, হানেকে'র ছবি ‘দ্য হোয়াইট রিবন' ২০০৯ সালে ‘পাম দর' জয় করে৷ এ বছর শিরোপা জয়ের দৌড়ে সম্ভাবনাময় হিসেবে রয়েছে পরিচালক অ্যান্ড্রু ডোমিনিক এর ছবি ‘কিলিং দেম সফটলি'৷ এতে মূল অভিনেতা জনপ্রিয় তারকা ব্র্যাড পিট৷ বৃহস্পতিবার প্যারিসে সাংবাদিক সম্মেলনে কান উৎসবের পরিচালক জানিয়েছেন, এবারের উৎসবের উদ্বোধনী ছবি হবে ‘মুনরাইজ কিংডম'৷ পরিচালক ওয়েস অ্যান্ডারসনের এই ছবিটিতে রয়েছেন তারকা শিল্পী ব্রুস উইলিস এবং বিল মারে৷ আর এবারের কান উৎসবে সমাপনী ছবি হিসেবে থাকছে ফরাসি পরিচালক ক্লোদ মিলার-এর ‘তেরেজ দেকেরু'৷ উল্লেখ্য, ৭০ বছর বয়সি মিলার চলতি মাসে মৃত্যু বরণ করেছেন৷ প্রতিবেদন: হোসাইন আব্দুল হাই সম্পাদনা: সঞ্জীব বর্মন",
  "manualKeyPhrases" : [ "প্রতিযোগিতা", "গোল্ডেন", "কান", "মূল", "পাম" ],
  "automaticKeyPhrases" : [ "" ]
}