{
  "docID" : 11477,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্লিনের-ইলেকট্রনিক-মেলায়-আসা-গাড়ি-নিজেই-ফোন-করতে-পারে/a-15367188",
  "title" : "বার্লিনের ইলেকট্রনিক মেলায় আসা গাড়ি নিজেই ফোন করতে পারে!",
  "date" : "06.09.2011",
  "writter" : "",
  "categories" : [ "বিজ্ঞান পরিবেশ" ],
  "article" : "বার্লিনে শুরু হয়েছে ইউরোপের সবচেয়ে বড় ইলেকট্রনিক পণ্যমেলা ইফা৷ ট্যাবলেট পিসি, সুপার-ফাইন টেলিভিশন, হেল্প-মি কার আর স্মার্ট হোম অ্যাপ্লায়েন্সেস৷ এসবই এবারের মেলায় বহুল উচ্চারিত শব্দ৷ সঙ্গে রয়েছে গ্রিন টেকনোলজি৷ প্রতি বছর বার্লিনে হয়ে থাকে মেলাটি৷ সারা বিশ্বের নামীদামী সব কোম্পানি তাদের সর্বশেষ পণ্য নিয়ে হাজির হয় ইফা'য়৷ এবারও তার ব্যতিক্রম হয়নি৷ অনেকে ভেবেছিলেন, যেহেতু নতুন করে আবার অর্থনৈতিক মন্দা আসার সম্ভাবনা দেখা দিচ্ছে তাই হয়তো এবার মেলা ততটা জমবেনা৷ কিন্তু উদ্বোধন হওয়ার পরপরই দেখা গেল মানুষের প্রচুর ভিড়৷ মেলার আয়োজক কোম্পানির এক কর্মকর্তা হান্স-ইওয়াখেম কাম্প ডয়চে ভেলেকে একটি জরিপের কথা জানালেন৷ সেখানে অংশ নেয়া জার্মান নাগরিকরা বলছেন, তাঁরা তাঁদের ভ্রমণ বাজেট কমাতে রাজি আছেন, প্রয়োজনে সেভিংস অ্যাকাউন্টে কম টাকা দেবেন কিন্তু তবুও ইলেকট্রনিক পণ্য কেনার বাজেট কমাবেন না৷ এবারের মেলায় ‘গ্রিন টেকনোলজি' অর্থাৎ সবুজ প্রযুক্তি কথাটা বারবার শোনা যাচ্ছে৷ বহু কোম্পানি তুলে ধরছে বাড়িতে ব্যবহারের পরিবেশ বান্ধব ইলেকট্রিক ও ইলেকট্রনিক সব পণ্য৷ রয়েছে এমন ডিশওয়াশার, যা পানি খরচ করে খুবই কম৷ রয়েছে ওয়াশিং মেশিন, যা কিনা নিজেই ঠিক করে নিতে পারবে সেই পরিমাণ সাবান, ঠিক যতটুকু তার দরকার৷ সৌরজ্বালানি চালিত ড্রায়ার এবং এনার্জি সাশ্রয়ী ল্যাম্পের মতই অত্যন্ত কম বিদ্যুৎ ব্যবহারকারী রেফ্রিজারেটরও রয়েছে৷ ঘরে ব্যবহারের উপযোগী এইসব যন্ত্রকে যুক্ত করা হচ্ছে এক ধরণের স্মার্ট গ্রিডের সঙ্গে৷ এই গ্রিড জ্বালানি সাশ্রয়ের বিষয়টা নিয়ন্ত্রণ করবে৷ এদিকে ইলেকট্রনিক বর্জ্যের সমস্যাটিরও মোকাবিলা করতে সচেষ্ট প্রস্তুতকারীরা৷ শুধু জার্মানিতেই প্রতি বছর দশ লাখ টন পুরনো ইলেকট্রিক অ্যাপ্লায়য়েন্সেস ফেলে দেয়া হয়৷ এইসব বর্জ্যের একটা বড় অংশ চলে যায় বিকাশমুখী দেশগুলোতে৷ তাই এধরনের বর্জ্য যাতে খুব কম হয়, সেদিকে লক্ষ্য রাখছে জার্মান প্রতিষ্ঠানগুলো৷ যেমন ‘মিলে' কোম্পানির মার্কেটিং ম্যানেজার ব্যার্নহার্ড হোয়ের্শ্ বলেন, ‘‘রিসাইক্লিং'এর প্রক্রিয়াটা জার্মানিতে বেশ ভালভাবেই গড়ে তোলা হয়েছে৷ আমাদের এই প্রডাক্টগুলো তৈরির সময়ই আমরা এই বিষয়টির ওপর গুরুত্ব দেই যে আমরা যে-জিনিসগুলো ব্যবহার করছি সেগুলো যেন একশো ভাগ রিসাইকল করা যায়৷ আর সবচেয়ে গুরুত্বপূর্ণ দিক হলো - আমাদের তৈরি যন্ত্র যেন বিশ বছর চলতে পারে৷'' ইলেকট্রনিক পণ্য বলতেই এখন অনেকে আইপ্যাড আর স্মার্টফোনের কথা বোঝেন৷ এ বছর ইলেক্ট্রনিক পণ্য বিক্রি গত বছরের চেয়ে চার শতাংশ বাড়তে পারে বলে আশা করছেন সংশ্লিষ্টরা৷ আইপ্যাড আর স্মার্টফোনই এতে মূল অবদান রাখবে বলে ধারণা করা হচ্ছে৷ ইফা'তেও এ ধরণের আভাষ পাওয়া যাচ্ছে৷ আইপ্যাড বিক্রিতে অ্যাপলকে টেক্কা দিতে প্রথমবারের মতো ট্যাবলেট কম্পিউটার নিয়ে এসেছে সোনি৷ তারা মেলায় দুটি মডেলের ট্যাবলেট পিসি দেখাচ্ছে৷ উল্লেখ্য, গত বছর এপ্রিলে বাজারে আসার পর ইতিমধ্যে সারাবিশ্বে প্রায় ২৯ মিলিয়ন আইপ্যাড বিক্রি হয়েছে বলে জানিয়েছে অ্যাপল৷ কোম্পানিটি অবশ্য বার্লিনের মেলায় অংশ নিচ্ছেনা৷ অন্যান্য ইলেকট্রনিক পণ্যের মধ্যে টেলিভিশনের প্রতিও আগ্রহ রয়েছে ক্রেতাদের৷ জাপানি কোম্পানি শার্প সুপার-ফাইন নামের একটি টিভি এনেছে মেলায়৷ যার ছবির গুণাগুণ অন্যান্য টিভির চেয়ে ১৬গুণ বেশি৷ অনেক ক্রেতাই দেখতে যাচ্ছেন এই টিভি৷ অবশ্য এ বছর খুব একটা টিভি বিক্রির আশা করছেন না ব্যবসায়ীরা৷ কারণ এ বছর বড় কোনো ক্রীড়া আসর নেই৷ বিশ্বকাপ বা অলিম্পিকের বছরে সাধারণত টেলিভিশন বেশি বিক্রি হয় বলে জানান ব্যবসায়ীরা৷ এবার গাড়ির খবর৷ মার্কিন কোম্পানি ফোর্ড নিয়ে এসেছে নতুন এক ধরণের গাড়ি, যেটা দুর্ঘটনায় পড়লে নিজে থেকেই পুলিশ ও জরুরি সেবাদাতা সংস্থাকে ফোন করতে পারবে৷ একে বলা হচ্ছে ‘হেল্প-মি' সুবিধা৷ দর্শকদের আকর্ষণের অন্যতম লক্ষ্যবস্তু হচ্ছে এই অভিনব গাড়িটি৷ ইফা মেলা শেষ হবে বুধবার৷ আয়োজকরা আশা করছেন এবার প্রায় দুই লক্ষ ২০ হাজার দর্শক মেলা দেখবে৷ মেলায় অংশ নিচ্ছে ১৪শো'রও বেশি কোম্পানি৷ প্রতিবেদন: জাহিদুল হক সম্পাদনা: সুপ্রিয় বন্দ্যোপাধ্যায়  ",
  "manualKeyPhrases" : [ "পিসি", "ইলেকট্রনিক", "ট্যাবলেট", "মেলা", "ইফা" ],
  "automaticKeyPhrases" : [ "" ]
}