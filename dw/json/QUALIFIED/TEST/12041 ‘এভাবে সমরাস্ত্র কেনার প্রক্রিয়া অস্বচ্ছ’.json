{
  "docID" : 12041,
  "source" : "http://www.dw.com/",
  "lang" : "BN",
  "url" : "http://www.dw.com/bn/এভাবে-সমরাস্ত্র-কেনার-প্রক্রিয়া-অস্বচ্ছ/a-16519623",
  "title" : "‘এভাবে সমরাস্ত্র কেনার প্রক্রিয়া অস্বচ্ছ’",
  "date" : "14.01.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "প্রধানমন্ত্রীর রাশিয়া সফর ও সেখান থেকে সমরাস্ত্র কেনা নিয়ে প্রশ্ন উঠেছে৷ একে ‘স্বচ্ছ’ বলে মনে করেন না নিরাপত্তা বিশ্লেষক মেজর জেনারেল মুনিরুজ্জামান (অব.)৷ তিনি বলেন, সামরিক বাহিনীর আধুনিকীকরণ মানে শুধু সমরাস্ত্র কেনা নয়৷ রাশিয়া থেকে সেনা বাহিনীর জন্য সাত ধরণের এবং বিমান বাহিনীর জন্য চার ধরণের সমরাস্ত্র কিনতে যাচ্ছে বাংলাদেশ৷ এর জন্য খরচ হচ্ছে ৮ হাজার কোটি টাকা বা ১০০ কোটি মার্কিন ডলার৷ একদিন আগে সংবাদ সম্মেলনে এ তথ্য জানিয়েছেন পররাষ্ট্রমন্ত্রী ডা. দীপু মনি৷ তিনি জানান, এই সমরাস্ত্র কেনা হবে রাষ্ট্রীয় ঋণে৷ সরকার বস্তুত সশস্ত্র বাহিনীকে আধুনিকীকরণের জন্যই এই সমরাস্ত্র কিনছে৷ কিন্তু নিরাপত্তা বিশ্লেষক এবং সেন্টার ফর পিস অ্যান্ড সিকিউরিটি স্টাডিজ-এর চেয়ারম্যান মেজর জেনারেল মুনিরুজ্জামান (অব.) ডয়চে ভেলেকে বলেন, এই সমরাস্ত্র কেনার প্রক্রিয়া স্বচ্ছ নয়৷ এছাড়া, এই প্রথম কি কারণে রাশিয়ার কাছ থেকে এত বেশি সমরাস্ত্র কেনা হচ্ছে, তাও বোধগম্য নয়৷ স্বচ্ছ নয় অস্ত্রের জন্য ঋণ নেয়ার বিষয়টিও৷ তিনি বলেন, বিগত আওয়ামী লীগ সরকারের আমলে রাশিয়া থেকে ১২৪ মিলিয়ন ডলার দিয়ে ৮টি মিগ-২৯ যুদ্ধ বিমান কেনা হয়েছিল৷ কিন্তু পরে এই বিমান নিয়ে বিতর্ক দেখা দেয় এবং মামলা হয়৷ এখনও সেই মিগ-২৯ যুদ্ধ বিমান কেনার ঘটনা নিয়ে নানা প্রশ্ন রয়ে গেছে৷ তাঁর মতে, সশস্ত্র বাহিনীর আধুনিকীকরণ বলতে শুধু সমরাস্ত্র কেনাই একমাত্র কাজ নয়৷ আর বাংলাদেশের আর্থ সামাজিক প্রেক্ষাপটে এর চেয়ে অন্যান্য অগ্রাধিকার খাত আছে বলে মনে করেন মেজর জেনারেল মুনিরুজ্জামান (অব.)৷ জানা গেছে, এই সমরাস্ত্র কেনার খসড়া চুক্তি অনুযায়ী, রাশিয়াকে ৮ হাজার কোটি টাকা ঋণের ১০ শতাংশ, অর্থাৎ ৮০০ কোটি টাকা অগ্রিম দিতে হবে৷ ঋণের সুদ হবে ৪ শতাংশ৷ চলতি বছর থেকে ২০১৭ সালের মধ্যে কেনাকাটা শেষ হবে বলে খবর৷ এদিকে, প্রধানমন্ত্রী শেখ হাসিনা সোমবার তিন দিনের রাশিয়া সফরে ঢাকা ছেড়েছেন৷ তাঁর এই সফরে পরমাণু বিদ্যুৎ কেন্দ্রসহ ৬টি চুক্তি এবং সমঝোতা স্মারক সই হতে পারে৷ আর রাশিয়া থেকে ৮ হাজার কোটি টাকার সমরাস্ত্র কেনার চুক্তি সই হওয়ারও সম্ভাবনার কথা জানা গেছে৷",
  "manualKeyPhrases" : [ "বাংলাদেশ", "শেখ হাসিনা", "৮ হাজার কোটি টাকা", "ডলার", "সমরাস্ত্র", "রাশিয়া" ],
  "automaticKeyPhrases" : [ "" ]
}