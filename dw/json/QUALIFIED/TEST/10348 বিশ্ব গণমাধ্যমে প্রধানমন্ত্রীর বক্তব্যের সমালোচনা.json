{
  "docID" : 10348,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্ব-গণমাধ্যমে-প্রধানমন্ত্রীর-বক্তব্যের-সমালোচনা/a-18474456",
  "title" : "বিশ্ব গণমাধ্যমে প্রধানমন্ত্রীর বক্তব্যের সমালোচনা",
  "date" : "25.05.2015",
  "writter" : "",
  "categories" : [ "ব্লগওয়াচ" ],
  "article" : "বাংলাদেশের প্রধানমন্ত্রী শেখ হাসিনা বলেছেন, যারা মানবপাচারে জড়িত, তাদের পাশাপাশি যারা সাগর পাড়ি দিয়ে অবৈধভাবে অভিবাসনের চেষ্টা করছে, তাদের বিরুদ্ধেও ব্যবস্থা নিতে হবে৷ রবিবার শ্রম ও কর্মসংস্থান মন্ত্রণালয় পরিদর্শনে গিয়ে কর্মকর্তাদের সঙ্গে মত বিনিময়ে প্রধানমন্ত্রী এ কথা বলেন বলে জানিয়েছে বাংলাদেশে ডয়চে ভেলের কন্টেন্ট পার্টনার বিডিনিউজ টোয়েন্টিফোর ডটকম৷ অবৈধভাবে বিদেশে যাওয়ার প্রবণতা ‘সংক্রামক' আকার ধারণ করেছে মন্তব্য করে প্রধানমন্ত্রী বলেন, ‘‘মানসিক অসুস্থতার মতো হয়ে যাচ্ছে মানুষের৷ বাইরে যেতে হবে, গেলেই যেন অনেক টাকা পাবে৷ এতে জীবনটা যাচ্ছে, অথবা অনিশ্চিত হয়ে যাচ্ছে৷'' তিনি আরও বলেন, ‘‘একটা ব্যবস্থা নিতে হবে৷ যারা এভাবে অবৈধভাবে যাবে, যারা দালাল তাদের যেমন শাস্তি হতে হবে, যারা যাবে তাদেরও শাস্তির ব্যবস্থা করতে হবে৷ কারণ, তারা তো আমাদের দেশের সুনাম ক্ষুণ্ণ করছে৷'' তবে কয়েকটি আন্তর্জাতিক গণমাধ্যমে প্রধানমন্ত্রীর বক্তব্যের সমালোচনা করা হয়েছে৷ বার্তা সংস্থা এএফপি রোহিঙ্গা ইস্যু নিয়ে তৈরি তাদের প্রতিবেদনে বলেছে, নৌকা করে যাঁরা সাগর পাড়ি দিচ্ছেন তাঁদেরকে ‘মানসিকভাবে অসুস্থ' বলেছেন বাংলাদেশের প্রধানমন্ত্রী শেখ হাসিনা৷ তাঁরা এভাবে দেশের ভাবমূর্তি ক্ষুণ্ণ করছে বলেও অভিযোগ করেন প্রধানমন্ত্রী৷ বাংলাদেশের সরকারি সংবাদ সংস্থা বাসস-এর সূত্র উল্লেখ করে প্রতিবেদনটি তৈরি করে এএফপি৷ সিঙ্গাপুরের ‘দ্য স্ট্রেইটস টাইমস' এএফপির এই প্রতিবেদনটি প্রকাশ করেছে৷ একই রকম বক্তব্য পাওয়া গেছে প্রকাশিত আরও কয়েকটি সংবাদে৷ বিশ্ব মিডিয়ায় প্রকাশিত এই খবরটি টুইটারে শেয়ার করছেন অনেকে৷ কেউ কেউ আবার খবরটি শেয়ারের সঙ্গে তাঁদের মন্তব্যও জুড়ে দিচ্ছেন৷ যেমন মানবাধিকার সংস্থা হিউম্যান রাইটস ওয়াচ-এর এশিয়া বিভাগের উপ-পরিচালক ফিল রবার্টসন এবং দক্ষিণ ও দক্ষিণ-পূর্ব এশিয়ার এনজিওগুলোর সঙ্গে কাজ করেন এমন একজন, যাঁর নাম ফ্রান্সেসকো৷ এদিকে, থাইল্যান্ড সীমান্তের কাছে মালয়েশিয়ার উত্তরাঞ্চলে মানবপাচারকারীদের পরিত্যক্ত আস্তানায় সব মিলিয়ে ১৩৯টি গণকবরের সন্ধান পেয়েছে দেশটির পুলিশ৷ এর আগেও এ ধরনের গণকবর পাওয়ার খবর প্রকাশিত হয়েছে৷ এই খবরে গভীর উদ্বেগ প্রকাশ করেছেন মালয়েশিয়ার প্রধানমন্ত্রী নাজিব রাজাক৷ পোপ ফ্রান্সিস বাংলাদেশি ও রোহিঙ্গা অভিবাসীদের সাহায্য করতে আন্তর্জাতিক সম্প্রদায়ের প্রতি আহ্বান জানিয়েছেন৷ সংকলন: জাহিদুল হক সম্পাদনা: দেবারতি গুহ",
  "manualKeyPhrases" : [ "শেখ হাসিনা", "পোপ ফ্রান্সিস", "সমালোচনা", "বক্তব্য", "কর্মসংস্থান", "প্রধানমন্ত্রী", "মন্ত্রণালয়", "বিশ্ব", "রোহিঙ্গা" ],
  "automaticKeyPhrases" : [ "" ]
}