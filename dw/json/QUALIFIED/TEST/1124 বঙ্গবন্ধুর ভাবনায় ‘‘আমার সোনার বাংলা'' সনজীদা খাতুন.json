{
  "docID" : 1124,
  "source" : "http://www.dw.com/",
  "lang" : "BN",
  "url" : "http://www.dw.com/bn/বঙ্গবন্ধুর-ভাবনায়-আমার-সোনার-বাংলা-সনজীদা-খাতুন/a-15400031",
  "title" : "বঙ্গবন্ধুর ভাবনায় ‘‘আমার সোনার বাংলা'': সনজীদা খাতুন",
  "date" : "20.09.2011",
  "writter" : "আব্দুল্লাহ আল-ফারূক",
  "categories" : [ "সমাজ সংস্কৃতি" ],
  "article" : "স্বাধীনতাপূর্ব বাংলাদেশে ধারাবাহিকভাবে বাধাগ্রস্ত হয়েছিল রবীন্দ্র সংগীত৷ সে বাধা ভেঙেছিলেন যাঁরা সনজীদা খাতুন তাঁদের অন্যতম৷ বাংলাদেশে রবীন্দ্রচর্চার আদিপর্ব নিয়ে তাঁর ভাষ্য৷ রবীন্দ্র সংগীতের চর্চা আজকের বাংলাদেশে পৌঁছে গেছে মফঃস্বল শহরগুলোতে৷ রবীন্দ্রনাথের গান এখন আর রাজধানী ঢাকা কেন্দ্রিক নয়৷ অথচ সাবেক পূর্ব পাকিস্তানে রবীন্দ্রনাথের ওপর তোলা হয়েছিল নিষেধের বেড়া৷ সেই বেড়া ভাঙতে সক্রিয় ছিলেন রবীন্দ্র অনুরাগীরা৷ সহায়ক হয়েছিল ১৯৬১ সালের রবীন্দ্র জন্মশতবর্ষ পালন ৷ বাংলাদেশে রবীন্দ্রচর্চার গোড়া থেকেই এর প্রতিটি পর্যায়ের সঙ্গে সম্পৃক্ত হয়ে আছেন সনজীদা খাতুন - শিল্পী, প্রশিক্ষক, অধ্যাপক এবং সংগঠনকারী হিসেবে৷ স্বাধীনতাপূর্ব বাংলাদেশে রবীন্দ্র সংগীত চর্চার প্রাথমিক পর্বটা কেমন ছিল? তিনি জানালেন, ‘‘৪৭ সালে পাকিস্তান হবার পরপর আব্দুল আহাদ ( প্রখ্যাত সংগীতকার) ঢাকায় আসেন৷ তিনি তো শান্তিনিকেতনে শিক্ষিত৷ তিনি এসে রেডিওতে কাজ আরম্ভ করেন৷ রেডিওতে উনি রবীন্দ্র সংগীত শেখাতেন৷ অতি সুন্দর করে ভাব বিশ্লেষণ করে শেখাতেন৷ আমরা খুব আনন্দের সাথে গান শিখতাম৷ তাছাড়া আব্দুল আহাদ যখনই রবীন্দ্র জন্মবর্ষে বা মৃত্যুদিনে অনুষ্ঠান করতেন, যারা ঢাকায় রবীন্দ্র সংগীত গাইতেন তাদের সবাইকে ডেকে খুব সুন্দর করে অনুষ্ঠানগুলো করতেন৷ উনি রেডিওতে যে মান বজায় রেখেছিলেন সেটা ছিল খুবই ভাল৷ কিন্তু ক্রমে ক্রমে একটা সময় এল যখন আমরা দেখতে পেলাম পাকিস্তান সরকার ঠিক চাইছেনা যে রবীন্দ্র সংগীত এখানে প্রচার হোক৷ রেডিওতে শুধু না, বাইরেও গাওয়া হোক এটা তারা চাইছিল না৷ কিন্তু সেটা যে তারা খুব স্পষ্ট করে বলতো এমনও নয়৷ কিন্তু বুঝতে পারতাম যে মানুষের মধ্যেও একটা অন্য চাহিদা এসেছিল৷ বড় জোর গিটারে রবীন্দ্র সংগীত বাজালে লোকে শুনত৷ কিন্তু আমাদের গান গাইবার সুযোগ খুব একটা মিলত না৷'' বাংলাদেশের শিক্ষা ও সংস্কৃতি জগতের কিংবদন্তি ব্যক্তিত্ব, প্রয়াত কাজি মোতাহার হোসেন ছিলেন অত্যন্ত উদার স্বভাবের৷ এবং রবীন্দ্রভক্ত৷ ফলে বাবার কাছ থেকে উৎসাহের অভাব ছিলনা কন্যা সনজীদার জন্য৷ রবীন্দ্র সংগীত শিখেছেন, গেয়েছেন৷ পরবর্তীকালে শিখিয়েছেন, গড়ে তুলেছেন ‘ছায়ানট' প্রতিষ্ঠান৷ অল্প বয়স থেকেই অনুষ্ঠানে গান করেছেন সনজীদা৷ পঞ্চাশ দশকের একটি অনুষ্ঠানের কথা স্মরণ করলেন তিনি বিশেষভাবে, ‘‘পঞ্চাশ দশকে একবার - আমার খুব ভাল করে মনে আছে - কার্জন হলে একটা অনুষ্ঠান হচ্ছিলো৷ আমাকে গান গাইতে বলা হয়েছিল৷ আমি খুব বিস্মিত হয়ে গেলাম গান গাইতে৷ কী গান গাইবো? এমন সময় দেখা গেল সেখানে বঙ্গবন্ধু৷ তখন তো তাঁকে কেউ বঙ্গবন্ধু বলে না - শেখ মুজিবুর রহমান৷ তিনি লোক দিয়ে আমাকে বলে পাঠালেন আমি যেন ‘সোনার বাংলা' গানটা গাই - ‘আমার সোনার বাংলা'৷ আমি খুব ঘাবড়ে গেলাম৷ এত লম্বা একটা গান৷ তখন তো আর এটা জাতীয় সংগীত নয়৷ পুরো গানটা আমি কেমন করে শোনাবো? আমি তখন চেষ্টা করে গীতবিতান সংগ্রহ করে সে গান গেয়েছিলাম কোনমতে৷ জানিনা কতটা শুদ্ধ গেয়েছিলাম৷ কিন্তু তিনি এইভাবে গান শুনতে চাওয়ার একটা কারণ ছিল৷ তিনি যে অনুষ্ঠান করছিলেন, সেখানে পাকিস্তানিরাও ছিল৷ তিনি দেখাতে চেষ্টা করছিলেন তাদেরকে ‘আমার সোনার বাংলা, আমি তোমায় ভালবাসি' কথাটা আমরা কত সুন্দর করে উচ্চারণ করি৷ এই সমস্ত গানটার ভিতরে যে অনুভূতি সেটা তিনি তাদের কাছে পৌঁছাবার চেষ্টা করেছিলেন৷ এবং আমার তো মনে হয় তখনই তাঁর মনে বোধহয় এটাকে জাতীয় সংগীত করবার কথা মনে এসেছিল৷ বায়ান্ন সালে যখন আমরা রবীন্দ্র সংগীত চর্চা করি তখন আমরা কিন্তু ঐ বায়ান্নর পরে পরে শহীদ মিনারে প্রভাতফেরিতে আমরা রবীন্দ্র সংগীত গাইতাম৷ এবং এইভাবে রবীন্দ্র সংগীত কিন্তু তখন বেশ চলেছে৷ আরো পরে কেমন যেন একটা অলিখিত বাধা এলো৷ পাকিস্তান আমলের পরে রবীন্দ্র সংগীত ‘আমার সোনার বাংলা' যখন জাতীয় সংগীত হল, তার কিছুকাল পরে দেখা গেল - নানা ধরনের ওঠাপড়া চলছিল তো - সেই সময় গানটা না করে শুধু বাজনা বাজাবার একটা রেয়াজ শুরু হল৷ আমার মনে হয় এর মধ্যে সেই পাকিস্তানি মনোভাবটা কাজ করেছে৷'' রবীন্দ্র শতবর্ষ পালনের সময় থেকেই বাধাটা জোর পেতে থাকে৷ সনজীদা খাতুনের ভাষ্য: ‘‘৬১ সালে যখন রবীন্দ্র শতবর্ষ হল, ততদিনে আমি সরকারি কলেজের অধ্যাপিকা৷ কাজেই আমার পক্ষে গান গাওয়া খুব কঠিন হয়ে গিয়েছিল বাইরের অনুষ্ঠানে৷ রেডিওতে গাইতাম৷ শতবর্ষ উপলক্ষে ‘তাসের দেশ' নাটক করা হচ্ছিল মঞ্চে৷ গান গাইতে হবে৷ আমি গান গাইতে বসে গেলাম৷ কিন্তু মুখের মধ্যে একটা রুমাল পুরে দিয়ে আমি গান গেয়েছিলাম৷ কারণ আমার গলা চিনে ফেললে আমার সরকারি চাকরিতে অসুবিধা ছিল৷ এই অনুষ্ঠানে গানটা গেয়ে আমি বেরিয়ে আসছি, আহাদ সাহেব আমাকে জিজ্ঞেস করছেন,‘‘কে গাইলো বলতো? ভালই তো লাগলো৷'' আমি তাড়াতাড়ি পালিয়ে গেলাম সামনে থেকে৷ কারণ আমি গেয়েছি এটা যদি প্রচার হয়ে যায় তাহলে আমার চাকরিতে অসুবিধে হবে৷ এইসব দিন তখন আমরা পার করেছি৷ ৬১ সালে যখন আমাদের অনুষ্ঠান সব পরপর হয়ে গেল, সরকারের লোক এসে সামনে বসে থাকতো চেয়ারে৷ দেখতো আমরা কী করছি৷ কিন্তু আমরা অনুষ্ঠান করে গিয়েছি৷ তারও পরে যেটা হয়েছিল শেষ দিকে, মোনেম খাঁর (তৎকালীন পূর্ব পাকিস্তানের আইউব-অনুগত গভর্নর) লোকজন বাধা দেবার জন্য এসেছে৷ এবং কৌশলে আমাদের সেখান থেকে পালিয়ে যেতে হয়েছে৷ সবাই আমরা দ্রুত সেখান থেকে চলে গিয়েছি৷ পরে মোনেম খাঁর পুত্র এবং অন্যরা এসে ভাঙচুর করেছে৷ কিছু ফুলের টব ভেঙে চলে গেছে৷ কাজেই এই বাধাগুলো আমরা দেখেছি৷''",
  "manualKeyPhrases" : [ "চর্চা", "পাকিস্তান", "পূর্ব", "গান", "খাতুন", "সনজীদা", "বঙ্গবন্ধু" ],
  "automaticKeyPhrases" : [ "" ]
}