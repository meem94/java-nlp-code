{
  "docID" : 15189,
  "source" : "http://www.dw.com/",
  "lang" : "BN",
  "url" : "http://www.dw.com/bn/দ্য-বব্স-শুধু-শ্রেষ্ঠত্বের-লড়াই-নয়-রেজওয়ান/a-16572983",
  "title" : "দ্য বব্স শুধু শ্রেষ্ঠত্বের লড়াই নয়: রেজওয়ান",
  "date" : "04.02.2013",
  "writter" : "আরাফাতুল ইসলাম",
  "categories" : [ "ব্লগওয়াচ" ],
  "article" : "দ্য বব্স ২০১৩’তে কবে থেকে শুরু হচ্ছে? এই প্রশ্ন অনেকের৷ তাদের প্রতীক্ষার প্রহর শেষ হতে চলেছে৷ চলতি বছর দ্য বব্স-এর নবম আসর শুরু হচ্ছে ৬ ফেব্রুয়ারি থেকে৷ এবার থাকছে অনেক চমক৷ ডয়চে ভেলের সেরা ব্লগ অনুসন্ধান প্রতিযোগিতা নামে এতকাল পরিচিতি থাকলেও এবার এই পরিচয়ে খানিকটা পরিবর্তন এসেছে৷ ডয়চে ভেলের এই আসরকে এখন থেকে বলা হবে ‘দ্য বব্স: সেরা সোশ্যাল অ্যাক্টিভিজম অ্যাওয়ার্ড'৷ এই পরিবর্তন অবশ্য অনেকটাই কাগুজে৷ মূল কথা হচ্ছে, শুধু ব্লগ নয়, দ্য বব্স খুঁজে বের করবে শ্রেষ্ঠ ‘অনলাইন অ্যাক্টিভিজম', সেটি হতে পারে কোনো ব্লগ, কোনো ফেসবুক পাতা, হতে পারে কোনো টুইটার প্রোফাইল কিংবা ডিজিটাল মিডিয়া ব্যবহার করে পরিচালিত সক্রিয় উদ্যোগ৷ প্রসঙ্গত, ডয়চে ভেলের দ্য বব্স প্রতিযোগিতায় ছয়টি মিশ্র বিভাগে জুরি অ্যাওয়ার্ড প্রদান করা হয়৷ এই বিভাগে প্রতিদ্বন্দ্বিতা হয় সবচেয়ে কঠিন, কেননা লড়াই হয় একটি ভাষার সঙ্গে অন্যটির৷ ফলে সময়োপযোগী, ব্যতিক্রমী এবং সক্রিয় উদ্যোগ এসব বিভাগে সাধারণত বিজয়ী হয়৷ গত এক বছরের বাংলা ব্লগোস্ফিয়ারের বিস্তৃতি পর্যবেক্ষণ করে রেজওয়ানুল ইসলাম জানান, তিনি দু'য়েকটি ভিন্ন উদ্যোগ দেখেছেন যা বব্স'এর মিশ্র ভাষা বিভাগে ভালোভাবে লড়াই করতে পারবে৷ তবে তিনি গুরুত্ব দিলেন ইন্টারনেট ব্যবহারকারীদের পছন্দের দিকে৷ রেজওয়ানের মতে, ইন্টারনেটে মনোনয়ন প্রদান শুরু হলে ইন্টারনেট ব্যবহারকারীরাই প্রতিযোগিতার বিভিন্ন বিভাগের জন্য উপযুক্ত উদ্যোগ খুঁজে দিতে পারবেন৷ দ্য বব্স ২০১৩ প্রতিযোগিতার মনোনয়ন গ্রহণ শুরু হচ্ছে ৬ ফেব্রুয়ারি থেকে৷ এই দিন থেকে www.thebobs.com/bengali ঠিকানায় পছন্দের উদ্যোগকে প্রতিযোগিতার জন্য মনোনয়ন করতে পারবেন যে কেউ৷ আর মনোনয়ন জমা দেওয়া যাবে আগামী ৬ মার্চ পর্যন্ত৷ এখানে বলা প্রয়োজন, চলতি বছর আরো তিনটি নতুন ভাষা যোগ হয়েছে ডয়চে ভেলের এই প্রতিযোগিতায়৷ এই ভাষাগুলি হচ্ছে হিন্দি, তুর্কি এবং ইউক্রেনীয়৷ তাই দ্য বব্স'এ এবার ১৪টি ভাষায় মনোনয়ন জমা দেওয়া যাবে৷ আন্তর্জাতিক এই প্রতিযোগিতাটিকে শুধু শ্রেষ্ঠত্বের লড়াই হিসেবে বিবেচনায় আগ্রহী নন রেজওয়ান৷ দ্য বব্স'এর একসময়কার বিচারক এবং ব্লগ বিশেষজ্ঞ হিসেবে অভিজ্ঞতার আলোকে তিনি মনে করেন, দ্য বব্স আসলে একটি ভাষার ব্লগোস্ফিয়ারকে আন্তর্জাতিক দুনিয়ায় তুলে ধরার একটি প্ল্যাটফর্ম৷ এর মাধ্যমে অন্যান্য ভাষার ব্লগাররা বাংলা ব্লগ সম্পর্কে আরো জানতে পারবে৷ একইসঙ্গে প্রতিযোগিতায় উঠে আসা ব্লগগুলোর পাঠক সংখ্যাও বাড়বে৷ খেয়াল রাখুন: ৬ ফেব্রুয়ারি ৬ই ফেব্রুয়ারি ইউরোপ মান সময় বারোটায় শুরু হচ্ছে দ্য বব্স ২০১৩ প্রতিযোগিতা৷ এই দিন থেকে ৬ই মার্চ অবধি আমাদের এই ওয়েবসাইটে আপনারা প্রতিযোগিতার সব বিভাগে আপনাদের পছন্দের ব্লগ, মাইক্রোব্লগ বা ‘অনলাইন অ্যাক্টিভিজম'-কে মনোনয়ন দিতে পারবেন৷ আমরা আশা করছি, এ বছর আপনাদের কাছ থেকে অনেক অনেক ব্যতিক্রমী এবং সাড়া জাগানো মনোনয়ন পাবো আমরা৷",
  "manualKeyPhrases" : [ "রেজওয়ান", "দ্য বব্স", "ব্লগ বিশেষজ্ঞ", "শ্রেষ্ঠত্বের লড়াই", "রেজওয়ানুল ইসলাম" ],
  "automaticKeyPhrases" : [ "" ]
}