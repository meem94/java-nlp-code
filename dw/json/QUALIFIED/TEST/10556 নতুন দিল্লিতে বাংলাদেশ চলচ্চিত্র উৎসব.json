{
  "docID" : 10556,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-দিল্লিতে-বাংলাদেশ-চলচ্চিত্র-উৎসব/a-15839789",
  "title" : "নতুন দিল্লিতে বাংলাদেশ চলচ্চিত্র উৎসব",
  "date" : "27.03.2012",
  "writter" : "",
  "categories" : [ "বিনোদন" ],
  "article" : "বাংলাদেশে মুক্তিযুদ্ধের ৪০ বছর পূর্তি উপলক্ষ্যে তিন দিনব্যাপী বাংলাদেশ চলচ্চিত্র উৎসব শেষ হলো রবিবার৷ এই সিরিজের এটি তৃতীয় চলচ্চিত্র উৎসব৷ প্রথমটি হয়েছিল গত বছর কলকাতায়, আর দ্বিতীয়টি এ বছর আগরতলায়৷ ভারতের তথ্য ও সম্প্রচার মন্ত্রণালয় ও ভারতে বাংলাদেশ হাইকমিশনের যৌথ উদ্যোগে আয়োজিত এই উৎসবে দেখানো হয় বাংলাদেশ মুক্তিযুদ্ধের ঐতিহাসিক ঘটনা অবলম্বনে নির্মিত ৬টি ছবি৷ যার উদ্বোধন করেন তথ্য ও সম্প্রচার সচিব ও বংলাদেশের হাইকমিশনার৷ শুরু হয় তারেক মাসুদের ‘মাটির ময়না' ছবি দিয়ে৷ ৬০-এর দশকের শেষের দিকে মুক্তিযুদ্ধের উথালপাথাল রক্তঝরা সেইসব দিনের আর্তনাদ৷ পাকিস্তানের খানসেনাদের নারকীয় অত্যাচারের বিভিন্ন দিক তুলে ধরা হয়েছে প্রদর্শিত ৬টি ছবিতে৷ ‘মাটির ময়না' ছাড়া অন্য ছবিগুলি হলো ‘খেলাঘর', ‘জয়যাত্রা', ‘খণ্ড গল্প', ‘আমার বন্ধু রাশেদ' এবং ‘গেরিলা'৷ উৎসবে এসেছিলেন প্রখ্যাত পরিচালক মোরশেদুল ইসলাম, যাঁর দুটি ছবি ‘খেলাঘর' ও ‘আমার বন্ধু রাশেদ' দেখানো হয় এই ফিল্মোৎসবে৷ বাংলাদেশ চলচ্চিত্র শিল্পের বর্তমান ও ভবিষ্যত সম্পর্কে ডয়চে ভেলের সঙ্গে আলাপচারিতায় উনি বললেন, ‘‘বাংলাদেশে মেন স্ট্রিম সিনেমার অবস্থাটা খারাপ৷ ভালো ছবি হচ্ছেনা৷ দর্শক সিনেমা হলে যাচ্ছে না৷ সিনেমা হলগুলি বন্ধ হয়ে যাচ্ছে৷ হলগুলির আধুনিকায়ন হচ্ছে না৷ ফিল্ম ল্যাবের টেকনিক্যাল কোয়ালিটি বেশ খারাপ৷ বাইরের সিনেমার টেকনিক্যাল মানের সঙ্গে আমাদের কমার্শিয়াল ফিল্ম পাল্লা দিতে পারছেনা৷'' অবশ্য এর পাশাপাশি আরেকটি ধারারও আছে যেখানে অনেক ফিল্ম মেকার এগিয়ে আসছেন৷ তাঁরা শুধু তথাকথিত আর্ট ফিল্মই করছেন না, আধুনিক দৃষ্টিভঙ্গি নিয়ে কমার্শিয়াল ছবিও করছেন যেটা খুবই ইতিবাচক৷ সেইসব ছবি জনপ্রিয় হচ্ছে৷ বর্তমান অবস্থা থেকে বাংলাদেশ চলচ্চিত্র শিল্পের উত্তরণ ঘটাতে কিছু প্রস্তার দেয়া হয়েছে সরকারকে এবং সরকার গুরুত্ব দিয়ে তা বিবেচনা করছেন, জানান মোরশেদুল ইসলাম৷ দুই বাংলার যৌথ প্রযোজনায় বাংলাদেশ সরকার হাত বাড়াতে পারে কিনা - সেই প্রসঙ্গে, ডেপুটি হাই কমিশনার মাহবুব হাসান সালেহ ডয়চে ভেলেকে বললেন, প্রযোজকদের তরফে প্রস্তাব এলে তবেই সরকার অনুদানের বিষয়ে বিবেচনা করতে পারেন৷ মুক্তিযুদ্ধের সেই উত্তাল সময়ে কী ঘটেছিল, সেটা বিশেষ করে তরুণ প্রজন্মের কাছে তুলে ধরা এই চলচ্চিত্র উৎসবের মূল উদ্দেশ্য৷ সংবাদ মাধ্যমকে সালেহ বলেন, ‘‘তিন কোটি মানুষ নিহত, দু'লাখ নারী ধর্ষিতা পাক-সেনাদের হাতে৷ লক্ষ লক্ষ লোক ভিটেমাটি হারা৷'' ছবি দেখার পর দর্শকদের প্রতিক্রিয়া, বিশেষ করে তরুণ প্রজন্মের কাছে এইসব ছবি এক ঐতিহাসিক ঘটনার মানবিক দলিল - যেটা ওদের কাছে অজানা ছিল৷ এই সব ছবির আবেদন বুকে গিয়ে বেঁধে৷ দর্শকদের আবদার বাংলাদেশ ফিল্মোৎসব ঘন ঘন কেন হয়না ? প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "বাংলাদেশ", "উৎসব", "দিল্লি", "নতুন", "চলচ্চিত্র" ],
  "automaticKeyPhrases" : [ "" ]
}