{
  "docID" : 11368,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিঙ্গাপুরে-গৃহকর্মীরা-একদিন-সাপ্তাহিক-ছুটি-পাবে/a-15790227",
  "title" : "সিঙ্গাপুরে গৃহকর্মীরা একদিন সাপ্তাহিক ছুটি পাবে",
  "date" : "06.03.2012",
  "writter" : "",
  "categories" : [ "সমাজ সংস্কৃতি" ],
  "article" : "একটানা কাজের পর চাই বি‌শ্রাম৷ তাই সব চাকরিতেই রয়েছে সাপ্তাহিক ছুটির চল৷ কিন্তু গৃহকর্মীদের ক্ষেত্রে সেটা ভিন্ন, প্রায় সবদেশেই৷ কিন্তু এবার সিঙ্গাপুরে এই শ্রমিকদের সপ্তাহে একদিন ছুটি দেয়ার সিদ্ধান্ত নেয়া হয়েছে৷ ১৯ বছরের এক ইন্দোনেশীয় মেয়ে এখন সিঙ্গাপুরের কারাগারে জেল খাটছে৷ কারণ সে তার সিঙ্গাপুরীয় গৃহকর্ত্রীকে খুন করেছে৷ জানা গেছে, ঐ গৃহকর্ত্রী প্রায়ই বকাঝকা বা নির্যাতন করতো৷ ফলে একসময় ত্যক্ত বিরক্ত হয়ে একেবারে খুনই করে ফেলা হয় তাকে৷ মানবাধিকার কর্মীরা বলছেন, গৃহপরিচারিকাদের একটানা ছুটিবিহীন কাজ করতে হয়৷ ফলে একসময় তারা হতাশা বা অবসাদে ভুগতে শুরু করে৷ একাকিত্ব ভর করে তাদের৷ ফলে খুনের মতো অপরাধে জড়িয়ে পড়ার সম্ভাবনা দেখা দেয়৷ এর থেকে মুক্তির উপায় হলো সাপ্তাহিক ছুটি৷ সিঙ্গাপুরে সম্প্রতি একটি জরিপ পরিচালিত হয়৷ আন্তর্জাতিক শ্রম সংস্থা আইএলও এতে অর্থ বরাদ্দ দেয়৷ তাতে দেখা যায়, একেক গৃহকর্মী প্রতিদিন গড়ে প্রায় ১৪ ঘণ্টা কাজ করে৷ এবং মাত্র ১২ শতাংশ পরিচারিকা সপ্তাহে একদিন ছুটি পায়৷ এবার সরকারের পক্ষ থেকে গৃহকর্মীদের জন্য একদিন সাপ্তাহিক ছুটির ঘোষণা দেয়া হয়েছে৷ তবে কোনো মালিক চাইলে ছুটির দিনে ওভারটাইম বা অতিরিক্ত অর্থের বিনিময়ে কাজ করিয়ে নিতে পারবেন৷ আগামী বছর থেকে এই আইন কার্যকর হবে৷ নিউ ইয়র্ক ভিত্তিক মানবাধিকার সংস্থা হিউম্যান রাইটস ওয়াচ এইচআরডাব্লিউ সহ সিঙ্গাপুরের বিভিন্ন সংস্থা এই সিদ্ধান্তকে স্বাগত জানিয়েছে৷ তবে এইচআরডাব্লিউ বলছে, শ্রমিকদের সুরক্ষায় এটা একটা মাত্র ভাল পদক্ষেপ৷ তবে আরও অনেক কিছু করতে হবে৷ তবে মালিকপক্ষ সরকারের সিদ্ধান্তের সমালোচনা করেছেন৷ যেমন ব্যাংকার জ্যাকলিন এনজি৷ তিনি বলছেন, মাত্র ক'দিন আগে তার ইন্দোনেশীয় গৃহকর্মীকে দেশে ফেরত পাঠাতে হয়েছে৷ কেননা সে যৌনবাহিত রোগে আক্রান্ত হয়ে পড়েছিল৷ এনজি বলছেন, কোনো ছুটি না পেয়েই তারা এ ধরনের কাজ করতে পারে৷ তাহলে ছুটি পেলে কী হবে? – প্রশ্ন করেন এনজি৷  উল্লেখ্য, সিঙ্গাপুরে দুজনই চাকরি করেন এমন দম্পতির সংখ্যা দিন দিন বাড়ছে৷ ফলে ঘর পরিচালনায় প্রয়োজন পড়ছে গৃহকর্মীর৷ এ মুহূর্তে সেখানে গৃহকর্মীর সংখ্যা দুই লাখের উপরে৷ যার বেশিরভাগ এসেছে ইন্দোনেশিয়া, ফিলিপাইনস, শ্রীলঙ্কা ও ভারত থেকে৷ প্রতিবেদন: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "সাপ্তাহিক", "ছুটি", "কাজের", "গৃহকর্মী", "মেয়ে" ],
  "automaticKeyPhrases" : [ "" ]
}