{
  "docID" : 15230,
  "source" : "http://www.dw.com/",
  "lang" : "BN",
  "url" : "http://www.dw.com/bn/বন্ধ-হচ্ছে-একশ-আটষট্টি-বছরের-পুরনো-নিউজ-অফ-দ্য-ওয়ার্ল্ড/a-15219334",
  "title" : "বন্ধ হচ্ছে একশ’ আটষট্টি বছরের পুরনো ‘নিউজ অফ দ্য ওয়ার্ল্ড’",
  "date" : "08.07.2011",
  "writter" : "",
  "categories" : [ "বিশ্ব" ],
  "article" : "১৬৮ বছরের ইতিহাসের ইতি টেনে আগামী রবিবার আনুষ্ঠানিক সমাপনী সংখ্যা প্রকাশ করবে নিউজ অফ দ্য ওয়ার্ল্ড৷ ফোন হ্যাকিংসহ বেশ কিছু কেলেঙ্কারি ফাঁস হয়ে যাওয়ার পর এমন সিদ্ধান্ত সাফ জানিয়ে দিলেন রুপার্ট মারডকের ছেলে জেমস৷ ঘটনার শুরু বহু আগে হলেও এক মুহূর্তের কড়া সিদ্ধান্তে ইতি ঘটতে যাচ্ছে ব্রিটিশ গণমাধ্যম জগতের দীর্ঘ সময়ের আলোক বর্তিকা নিউজ অফ দ্য ওয়ার্ল্ড-এর৷ যুক্তরাজ্যের কিশোরী হত্যার অপরাধী থেকে শুরু করে ইরাক ও আফগানিস্তানে যুদ্ধে নিহত সেনা সদস্যদের পরিবার এবং নানা মহলের হাজার হাজার ব্যক্তির ফোনে আড়ি পেতে যে কাণ্ড ঘটিয়েছে এই ট্যাবলয়েড পত্রিকাটি তারই কারণে এমন করুণ পরিণতি বরণ করতে হচ্ছে তাকে৷ আর দেশটির রবিবারের পত্রিকাগুলোর মধ্যে সবচেয়ে বেশি পঠিত এই ট্যাবলয়েডের ঐতিহাসিক সমাপ্তি ঘটতে যাচ্ছে ২০১১ সালের ১০ জুলাই অর্থাৎ আগামী রবিবার৷ অথচ পত্রিকাটির জনপ্রিয়তা এতোটাই তু্ঙ্গে ছিল যে, প্রতি রবিবার এটির ২৬ লাখ কপি বিক্রি হতো৷ পাঠক ছিলেন প্রায় ৭৫ লাখ৷ কিন্তু রবিবার সংখ্যাটিই হবে নিউজ অফ দ্য ওয়ার্ল্ডের সর্বশেষ সংখ্যা৷ মালিক প্রতিষ্ঠানের এমন সিদ্ধান্তকে ‘পারমাণবিক বোমা'র সাথে তুলনা করেছেন পত্রিকাটির এক সংবাদকর্মী৷ যাহোক, নিউজ অফ দ্য ওয়ার্ল্ড সম্পর্কে মানুষ জানতে চাইলে এখন থেকে ঠিকঠাক জানা যাবে এর দীর্ঘ জীবনকাল৷ আর তা হলো ১৮৪৩ থেকে ২০১১ সাল৷ জানা গেছে, এই সংখ্যায় কোন বিজ্ঞাপন থাকবে না৷ দাতব্য ও ত্রাণ সংস্থাগুলোর জন্য উৎসর্গ করা হচ্ছে এই সংখ্যাটিকে৷ তাই নিজেদের সমাজ কল্যাণমূলক কাজের কথা বিনামূল্যের মানুষের কাছে তুলে ধরার সুযোগ পাচ্ছে এসব প্রতিষ্ঠান৷ নিউজ ইন্টারন্যাশনাল গোষ্ঠীর প্রধান জেমস মারডক বৃহস্পতিবার ঘোষণা দিলেন, ‘‘অন্যায় কর্মকাণ্ডের কারণে পত্রিকাটির ভাবমূর্তি ক্ষুণ্ণ হয়েছে৷ সমাপনী সংখ্যায় কোন বিজ্ঞাপন থাকবে না এবং এই সংখ্যা থেকে উপার্জিত অর্থ ব্যয় করা হবে মহৎ কাজে৷'' বৃহস্পতিবার এমন সিদ্ধান্তের পর গণমাধ্যম বিশেষজ্ঞদের ধারণা, নিউজ অফ দ্য ওয়ার্ল্ড বন্ধের পর টেলিভিশন চ্যানেল বিস্কাইবি'র দিকে পুরোপুরি মনোযোগ দিতে পারবেন মিডিয়া মোঘল রুপার্ট মারডক৷ এছাড়া যুক্তরাজ্যের সবচেয়ে বেশি বিক্রি হওয়া দৈনিক ট্যাবলয়েড দ্য সান এর প্রতিও আরো মনোনিবেশ করা সম্ভব হবে মারডকের বলে মনে করা হচ্ছে৷ তবে নিউজ অফ দ্য ওয়ার্ল্ড বন্ধ করে দিলেও দীর্ঘদিনের যে কেলেঙ্কারি নিয়ে আলোচনা ও বিতর্ক শুরু হয়েছে তার কিন্তু ইতি ঘটছে না৷ বরং তদন্ত কমিটি গঠনের মাধ্যমে ঘটনার আরো গভীরে প্রবেশ কেবল শুরু বলেই মনে করছেন বিশ্লেষকরা৷ প্রতিবেদন: হোসাইন আব্দুল হাই সম্পাদনা: আরাফাতুল ইসলাম",
  "manualKeyPhrases" : [ "ওয়ার্ল্ড", "নিউজ", "বছরের", "অফ", "দ্য", "বন্ধ", "হচ্ছে" ],
  "automaticKeyPhrases" : [ "" ]
}