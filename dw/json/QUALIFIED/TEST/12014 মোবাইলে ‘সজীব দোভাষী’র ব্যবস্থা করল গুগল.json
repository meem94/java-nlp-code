{
  "docID" : 12014,
  "source" : "http://www.dw.com/",
  "lang" : "BN",
  "url" : "http://www.dw.com/bn/মোবাইলে-সজীব-দোভাষীর-ব্যবস্থা-করল-গুগল/a-5983533",
  "title" : "মোবাইলে ‘সজীব দোভাষী’র ব্যবস্থা করল গুগল",
  "date" : "08.09.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ইন্টারনেট সার্চ জায়ান্ট গুগল এবার আরেক প্রযুক্তি নিয়ে হাজির৷ দুই ভিনভাষীর মধ্যে যোগাযোগে দোভাষীর কাজ করবে গুগল সফটওয়্যার৷ বলে বসবেন না, এ আর নতুন কী? আছে, এই দোভাষী সজীব, মানে কথা শুনেই ভাষান্তর করবে৷ জার্মানির বার্লিনে অনুষ্ঠিত কনজ্যুমার ইলেকট্রনিক্স শো বা ইফা (আইএফএ)-য় নতুন এই সফটওয়্যার প্রদর্শন করেছে গুগল৷ সংস্থাটির এন্ড্রয়েড অপারেটিং সিস্টেমযুক্ত মোবাইলে কাজ করবে এটি৷ ফলে, ভিন্নভাষাভাষী দু'জন মোবাইল সামনে রেখে কথা বললে স্বয়ংক্রিয়ভাবে তাদের কথা ভাষান্তর হবে৷ বর্তমানে সফটওয়্যাটির গতি কিছুটা কম৷ আর মোবাইলের অন্যপ্রান্তে থাকা কারো সঙ্গে কথা বলার ক্ষেত্রে এই ভাষান্তর প্রক্রিয়া কাজ করবে না৷ অবশ্য, শুধু গুগলের এই চমক নয়, ইফা-য় প্রদর্শিত হচ্ছে আরো অনেক নিত্য নতুন প্রযুক্তি৷ থ্রিডি টিভি নিয়ে বিভিন্ন প্রতিষ্ঠানের মাতামাতিতে ভরে আছে ইফা প্রাঙ্গণ৷ দেয়ালজুড়ে নানা চেহারার টিভি, আর তার নানা প্রযুক্তি নিয়ে কথা৷ চার অংকের দামেই নাকি পাওয়া যাবে থ্রিডি টিভি৷ এসব টিভিতে আভাতারের মতো ছবিগুলো হলের মতোই জীবন্ত হয়ে উঠবে বসার ঘরেই৷ থ্রিডি টিভি ছাড়াও ইফায় উঠেছে ওয়েবটিভি-র কথা৷ ইন্টারনটে সংযোগযুক্ত এসব টিভির নাম হাইব্রিড ব্রডকাস্ট ব্রডব্যান্ড টিভি, সংক্ষেপে এইচবিবিটিভি৷ এই টিভির বড় সুবিধা হচ্ছে, যখন তখন যেকোন অনুষ্ঠান অনলাইন থেকে খুঁজে নিয়ে দেখা যাবে৷ একইসঙ্গে অনুষ্ঠান সম্পর্কে পাওয়া যাবে বাড়তি নানা তথ্য৷ কোনটা রেখে কোনটা বাদ দেই বলুন৷ টিভির রাজ্যে স্যামসাং আবার হাজির তিন ইঞ্চি সাইজের ছোট্ট এক রিমোট কন্ট্রোল নিয়ে৷ টাচ স্ক্রীন প্রযুক্তির এই রিমোর্ট দ্বারা টিভি ছাড়াও নিয়ন্ত্রণ করা যাবে ব্লু-রে বা ভিসিডি প্লেয়ার৷ একইসঙ্গে চাইলে রিমোটেই দেখা যাবে টিভি অনুষ্ঠান৷ ইফায় প্রদর্শিত নানা পণ্যের মধ্যে একটি বিষয় এবার লক্ষ্যণীয়৷ রাইসকুকার থেকে শুরু করে ক্লিনার পর্যন্ত সবকিছুর সঙ্গেই ঝুলছে পরিবেশ বার্তা৷ কোন পণ্যটি কী পরিমাণ বিদ্যুৎ খরচ করে কিংবা কোনটি কতটা পরিবেশবান্ধব- তা জানাতে আগ্রহী নির্মাতারা৷ ফলে জলবায়ু পরিবর্তন রোধে আপনি কতটা ভূমিকা রাখতে পারেন তারও একটা খতিয়ান পাওয়া যাবে ইফায় ঘুরলে৷ প্রতিবেদন: আরাফাতুল ইসলাম সম্পাদনা: সাগর সরওয়ার",
  "manualKeyPhrases" : [ "ভাষান্তর", "থ্রিডি", "স্যামসাং", "গুগল", "মোবাইল", "ইফা" ],
  "automaticKeyPhrases" : [ "" ]
}