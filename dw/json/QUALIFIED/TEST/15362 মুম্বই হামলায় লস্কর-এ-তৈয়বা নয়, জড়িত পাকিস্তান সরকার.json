{
  "docID" : 15362,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুম্বই-হামলায়-লস্কর-এ-তৈয়বা-নয়-জড়িত-পাকিস্তান-সরকার/a-14984830",
  "title" : "মুম্বই হামলায় লস্কর-এ-তৈয়বা নয়, জড়িত পাকিস্তান সরকার",
  "date" : "13.04.2011",
  "writter" : "",
  "categories" : [ "বিশ্ব" ],
  "article" : "লস্কর-এ-তৈয়বার সদস্য তাহায়ুর হুসেইন রানা অ্যামেরিকার একটি আদালতে জানিয়েছে, মুম্বই হামলার সঙ্গে পাকিস্তান সরকার এবং আইএসআই জড়িত ছিল৷ তারাই মদত জোগিয়েছে৷ ২০০৮ সালের নভেম্বর মাসে মুম্বই হামলার সঙ্গে পাকিস্তান সরকার জড়িত কিনা তা নিয়ে এতদিন চলেছে তর্ক-বিতর্ক৷ লস্কর-এ-তৈয়বা দায়ী এরকম কথা শুরু থেকেই শোনা যাচ্ছিল৷ তবে সম্প্রতি লস্কর-এ-তৈয়বার সদস্য তাহায়ুর হুসেইন রানা মুখ খুলেছেন৷ তিনি অ্যামেরিকার একটি আদালতে খোলাখুলিভাবে জানান পাকিস্তান সরকার এবং আইএসআই এই হামলার সাথে জড়িত ছিল৷ সে নিজে হামলাকারীদের প্রয়োজনীয় জিনিসপত্র সরবরাহ করেছে৷ পাকিস্তান বংশোদ্ভূত মার্কিন নাগরিক ডেভিড হিডলিও সেই সময় তাহায়ুর হুসেইন রানার সঙ্গে ছিল৷ এ মাসের ১৫ তারিখে শিকাগোর একটি আদালতে মামালার পরবর্তী শুনানি৷ মার্কিন আইনজীবীরা অভিযোগ এনেছেন তাহায়ুর হুসেইন রানা এবং লস্কর-এ-তৈয়বা এই হামলার জন্য দায়ী৷ তখন আদালতে বেশ কিছু কাগজপত্রসহ আরো কিছু প্রমাণাদি তাহায়ুর হুসেইন রানা উপস্থিত করে৷ সেই সঙ্গে বেশ জোর দিয়েই বলে, লস্কর-এ-তৈয়বা মুম্বই হামলার সঙ্গে কোন অবস্থাতেই জড়িত ছিল না৷ জড়িত ছিল খোদ পাকিস্তান সরকার এবং আইএসআই৷ এছাড়া ডেভিড হিডলি, যিনি পাকিস্তান বংশোদ্ভূত অ্যামেরিকান তিনি তার জবানবন্দিতে আইএসআই জড়িত এমন ইঙ্গিতই দিয়েছিলেন৷ ডেভিড হিডলির আসল নাম ছিল দাউদ সাইদ গিলানি৷ পাকিস্তান এবং ভারতে সহজে প্রবেশের জন্য তিনি খ্রিষ্টান নাম ধারণ করেন৷ এই খবর ভারত সরকারের জন্য প্রচণ্ড একটি ধাক্কা৷ কারণ, কয়েকদিন আগেই থিম্পুতে মিলিত হয়েছিলেন ভারতের প্রধানমন্ত্রী ড. মনমোহন সিং এবং পাকিস্তানের প্রধানমন্ত্রী ইউসুফ রাজা গিলানি৷ তখন দুই পক্ষই বেশ জোর দিয়ে বলেছিলেন, মুম্বই হামলা কোন অবস্থাতেই দু'টি দেশের মধ্যে বাধা হয়ে দাঁড়াবে না৷ প্রয়োজনে দু'টি দেশ একে অপরকে সাহায্য এবং সহযোগিতা করবে৷ এর ফলশ্রুতিতেই ভারতে গতমাসে বিশ্বকাপ ক্রিকেট ফাইনালে ইউসুফ রাজা গিলানিকে মোহালিতে মাঠে বসে খেলা দেখার আমন্ত্রণ জানিয়েছিলেন ড. মনমোহন সিং৷ তবে এই তথ্য প্রকাশের পর দুটি দেশের মধ্যে সম্পর্ক এখন আবার শীতল হবে এ বিষয়ে কোন সন্দেহ নেই৷ আরো কিছুদিন চলবে একে-অপরকে দোষারোপ, এমনটিই মনে করছেন বিশ্লেষকরা৷ প্রতিবেদন: মারিনা জোয়ারদার সম্পাদনা: হোসাইন আব্দুল হাই",
  "manualKeyPhrases" : [ "পাকিস্তান", "মুম্বই হামলা", "সরকার", "লস্কর", "তৈয়বা" ],
  "automaticKeyPhrases" : [ "" ]
}