{
  "docID" : 11636,
  "source" : "http://www.dw.com/",
  "lang" : "BN",
  "url" : "http://www.dw.com/bn/রিভেঞ্জ-পর্নো-থেকে-সাবধান/a-17296773",
  "title" : "‘রিভেঞ্জ পর্নো’ থেকে সাবধান!",
  "date" : "15.12.2013",
  "writter" : "আরাফাতুল ইসলাম / নিল কিং",
  "categories" : [ "বিজ্ঞান পরিবেশ" ],
  "article" : "একসময় ছিল গভীর ভালোবাসা৷ হঠাৎ করে হয়ত সেই সম্পর্ক ছুটে গেলো৷ আর সঙ্গীটি প্রতিশোধ নিতে ইন্টারনেটে ছেড়ে দিল তাদের মধ্যকার অন্তরঙ্গ সম্পর্কের ছবি, ভিডিও৷ একে বলা হয় ‘রিভেঞ্জ পর্নো,’ যা সর্বনাশ ডেকে আনতে পারে কারো জীবনে৷ বছর দুয়েক আগে বাংলাদেশের মডেল কন্যা প্রভার অন্তরঙ্গ ভিডিও প্রকাশ নিয়ে আলোচনা-সমালোচনা কম হয়নি৷ প্রাক্তন ছেলেবন্ধুর সঙ্গে এই ভিডিও প্রকাশের পর সংসারও ভেঙে যায় তাঁর৷ পরে অবশ্য সামলে উঠেছেন প্রভা৷ কিন্তু এভাবে ‘রিভেঞ্জ পর্নো' প্রকাশ থেমে নেই৷ ‘রিভেঞ্জ পর্নো' ঠেকাতে পুলিশ প্রশাসনও তেমন ভূমিকা রাখতে পারছে না৷ বিশেষ করে হোলি জেকবসকে বিষয়টি বিস্মিত করেছে৷ ডয়চে ভেলেকে দেয়া এক সাক্ষাৎকারে এই মার্কিন নারী জানান তাঁর হতাশার কথা৷ ২০০৯ সালের জানুয়ারী মাসে ছেলেবন্ধুর সঙ্গে ছাড়াছাড়ি হয়ে যায়৷ বন্ধুটি তাঁর কাছ থেকে অনেক দূরে থাকতো৷ তাই সম্পর্ক ধরে রাখতে বিভিন্ন একান্ত ব্যক্তিগত ছবি বন্ধুর সঙ্গে শেয়ার করেছিলেন তিনি৷ বন্ধুর সঙ্গে ওয়েবক্যামেও অনেক খোলামেলা আচরণ করেছেন তিনি৷ ছাড়াছাড়ির পর একদিন আবিষ্কার করেন প্রাক্তন ছেলেবন্ধুটি জ্যাকবসের নগ্ন ছবি, আপত্তিকর ভিডিও প্রকাশ করেছে ইন্টারনেটে৷ এরপর পুলিশের দ্বারস্থ হয়েও কোনো সমাধান পাননি তিনি৷ বর্তমানে তিনি প্রতিশোধ হিসেবে অন্যের নগ্ন ছবি বা ভিডিও ইন্টারনেটে প্রকাশকে অপরাধের পর্যায়ে ফেলার জন্য প্রচারণা চালাচ্ছেন৷ মার্কিন যুক্তরাষ্ট্রে এব্যাপারে কঠোর আইন চান হোলি জেকবস৷ আশার কথা হচ্ছে, কিছু দেশে ‘রিভেঞ্জ পর্নো' রোধে তৎপরতাও লক্ষ্য করা যাচ্ছে৷ ব্রিটিশ সংবাদমাধ্যম বিবিসি গত ১১ ডিসেম্বর জানিয়েছে, ইউগটপোস্টেড নামক একটি ‘রিভেঞ্জ পর্নো' সাইটের সঙ্গে সম্পৃক্ত থাকার অভিযোগে এক ব্যক্তিকে আটক করেছে পুলিশ৷ এই ব্যক্তি আবার টাকার বিনিময়ে ইন্টারনেট থেকে ছবি মুছে দেয়ার একটি ওয়েবসাইটও পরিচালনা করতেন৷ বিশেষজ্ঞরা মনে করেন, ‘রিভেঞ্জ পর্নো' থেকে রক্ষা পেতে প্রয়োজন বাড়তি সতর্কতা৷ বিশেষ করে অন্তরঙ্গ মুহূর্তের ছবি বা ভিডিও তোলার ক্ষেত্রে সচেতনতা প্রয়োজন৷ ডিজিটাল মাধ্যমে থাকা এধরনের কন্টেন্ট সহজেই পৌঁছে যেত পারে অন্যের কাছে, যা ডেকে আনতে পারে সর্বনাশ৷",
  "manualKeyPhrases" : [ "ইন্টারনেট", "মডেল", "পর্নো", "প্রভা", "রিভেঞ্জ" ],
  "automaticKeyPhrases" : [ "" ]
}