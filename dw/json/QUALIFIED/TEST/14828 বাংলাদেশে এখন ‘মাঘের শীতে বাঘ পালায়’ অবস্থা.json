{
  "docID" : 14828,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশে-এখন-মাঘের-শীতে-বাঘ-পালায়-অবস্থা/a-17366504",
  "title" : "বাংলাদেশে এখন ‘মাঘের শীতে বাঘ পালায়’ অবস্থা",
  "date" : "16.01.2014",
  "writter" : "",
  "categories" : [ "ব্লগওয়াচ" ],
  "article" : "প্রায় এক বছর ধরে রাজনৈতিক অস্থিরতা চলছে বাংলাদেশে৷ জনজীবনে এর কতটা বিরূপ প্রভাব পড়ছে তা একমাত্র ভুক্তভোগীরা জানেন৷ এ অবস্থাতেই এক ব্লগার শামীম মুসতফা লিখেছেন শীতের প্রকোপে কাহিল হয়ে পড়া মানুষদের নিয়ে৷ সামহয়্যারইন ব্লগে ‘মাঘের শীতে বাঘ পালায়' শিরোনামের ছোট্ট একটা লেখার শুরুতেই শামীম মুসতফা লিখেছেন, ‘‘এই প্রবাদকে সত্য প্রমাণ করতেই যেন দেশজুড়ে জাঁকিয়ে বসেছে শীত৷ গতকাল রাত থেকেই চারদিকে ঘন কুয়াশা আর ঠান্ডা বাতাস বইছে৷ আবহাওয়া অধিদপ্তর জানিয়েছে, এ অবস্থা চলবে আরও দুই-একদিন৷'' তারপর বাংলাদেশের কোথায় কেমন শীত পড়ছে আবহাওয়া অধিদপ্তর পরিবেশিত তথ্যের উল্লেখ করে সে সম্পর্কেও ধারণা দিয়েছেন সামহয়্যারইন ব্লগের এই ব্লগার৷ ‘সবচেয়ে কম ১০ দশমিক ৭ ডিগ্রি সেলসিয়াস তাপমাত্রা রেকর্ড করা হয় চুয়াড়াঙ্গায়' – এই তথ্যও জানিয়েছেন শামীম মুসতফা৷ জার্মানিতে এবার শীতের প্রকোপ এখনো কমই বলা যায়৷ শীত প্রধান এ দেশের বন শহরে ডয়চে ভেলের কার্যালয়৷ আজ এখানে তাপমাত্রা ত ডিগ্রি সেলসিয়াস৷ বাংলাদেশে এমন শীত বলতে গেলে পড়েই না৷ জার্মানির তাপমাত্রা অনেক সময় হিমাঙ্কের অনেক নীচে নেমে যায়৷ খুব কম হলেও এখানেও শীতের সময় রেলস্টেশন, বাসস্টপের মতো জায়গায় দরিদ্র মানুষকে আশ্রয় নিতে দেখা যায়৷ তবে তাঁদের সংখ্যা এবং অসহায়ত্ব বাংলাদেশের মতো দেশগুলোর তুলনায় অনেক কম৷ শামীম মুসতফা জানিয়েছেন, ‘‘প্রতি বছরের মতো এবারও সৈয়দপুর, দিনাজপুর, পঞ্চগড়, লালমনিরহাট, কুড়িগ্রাম, শ্রীমঙ্গলসহ দেশের উত্তরাঞ্চলে শীতের প্রকোপ বেড়ে যাওয়ায় দুর্দশায় পড়েছেন মানুষ৷ তীব্র শীতে জুবুথুবু অবস্থা সকলের৷ দুর্ভোগ পোহাতে হচ্ছে খেটে খাওয়া মানুষদের৷‍ বিশেষ করে রেলস্টেশন, ফুটপাতে যাঁদের বসতি তাঁদের ভোগান্তি চরমে৷'' সরকার এবং দেশের প্রতিটি স্বচ্ছল, মানবতাবাদী মানুষ এই মানুষগুলোর দিকে সহায়তার হাত বাড়াবেন – এইটুকু আশা কি বেশি কিছু? সংকলন: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "সৈয়দপুর", "পঞ্চগড়", "দিনাজপুর", "কুড়িগ্রাম", "শামীম মুসতফা", "লালমনিরহাট", "মাঘের শীতে", "মানুষ", "আশীষ চক্রবর্ত্তী", "বাঘ পালায়" ],
  "automaticKeyPhrases" : [ "" ]
}