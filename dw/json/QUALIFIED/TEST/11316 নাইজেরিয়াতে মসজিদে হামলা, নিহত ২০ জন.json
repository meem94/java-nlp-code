{
  "docID" : 11316,
  "source" : "http://www.dw.com/",
  "lang" : "BN",
  "url" : "http://www.dw.com/bn/নাইজেরিয়াতে-মসজিদে-হামলা-নিহত-২০-জন/a-16305728",
  "title" : "নাইজেরিয়াতে মসজিদে হামলা, নিহত ২০ জন",
  "date" : "14.10.2012",
  "writter" : "",
  "categories" : [ "বিশ্ব" ],
  "article" : "নাইজেরিয়াতে একটি মসজিদে সশস্ত্র দৃষ্কৃতিকারীদের হামলায় অন্তত ২০ জন নিহত হয়েছে৷ সামরিক বাহিনীর পক্ষ থেকে দাবি করা হয়েছে যে একটি ডাকাত দল সেখানে হামলা চালায়৷ এখন পর্যন্ত কেউ এই হামলার দায়িত্ব স্বীকার করেনি৷ বার্তা সংস্থাগুলোর খবর, নাইজেরিয়ার উত্তর ও দক্ষিণাঞ্চলের মাঝামাঝি অবস্থিত কাদুনা রাজ্যের ডোগো ডাওয়া নামের একটি গ্রামের মসজিদে এই হামলা চালানো হয়৷ মসজিদ থেকে মানুষজন নামাজ শেষ করার পথে বাড়ি ফেরার সময় তাদের ওপর হামলা চালায় বন্দুকধারীরা৷ তাদের গুলিতে মসজিদের দেয়ালও ঝাঝরা হয়ে গেছে বলে জানা গেছে৷ নাইজেরিয়ার সামরিক বাহিনীর মুখপাত্র লেফটেন্যান্ট কর্নেল সানি উসমান বার্তা সংস্থা এএফপিকে বলেছেন, এটা স্পষ্ট যে এটা ছিলো ডাকাত দলের হামলা৷ এখন পর্যন্ত আমার কাছে ২০ জন নিহতের খবর রয়েছে৷ সেনা কর্মকর্তা সানি উসমান আরও জানান যে, এই হামলার কারণ হচ্ছে ডোগো ডাওয়া গ্রামে দুই দলের মধ্যে অন্তর্কোন্দল৷ আগে থেকেই সেখানকার দুই দল ডাকাতের মধ্যে রেষারেষি চলছে বলে তাঁর দাবি৷ এই হামলা প্রতিশোধের জন্য হতে পারে বলে তিনি মনে করেন৷ তবে এটিকে সাম্প্রদায়িক হামলার সম্ভাবনা নেই বলে তিনি উড়িয়ে দেন৷ কাদুনা রাজ্যের স্থানীয় জনপ্রতিনিধি বির্নিন গোয়ারি বার্তা সংস্থা রয়টার্সকে বলেছেন, আমাদের ধারণা একটি ডাকাতদলের মধ্যে কোন ঝামেলা৷ হয়তো তারা তাদের কোন সদস্যকে হারানোর প্রতিশোধ নিতে গিয়ে এই হামলা চালিয়েছে৷ উল্লেখ্য, কাদুনা রাজ্যে মুসলমান ও খ্রিষ্টানদের মধ্যে সংঘাতের একাধিক ঘটনা রয়েছে৷ এই রাজ্যটি নাইজেরিয়ার মুসলিম সংখ্যাগরিষ্ঠ উত্তরাঞ্চল এবং খ্রিষ্টান সংখ্যাগরিষ্ঠ দক্ষিণাঞ্চলের মাঝামাঝি অবস্থিত৷ এখানে এর আগেও খ্রিষ্টানদের ওপর সাম্প্রদায়িক হামলার ঘটনা ঘটেছে৷ এই সব ঘটনার পেছনে উগ্রপন্থী গোষ্ঠী বোকো হারামের সংশ্লিষ্টতার খবর জানা গেছে৷ তাই মসজিদে এই হামলা সাম্প্রদায়িক কিনা সেটি নিয়ে নানা প্রশ্ন উঠেছে৷ যদিও এখন পর্যন্ত কোন দল এই হামলার দায়িত্ব স্বীকার করেনি৷ উল্লেখ্য, নাইজেরিয়াতে গত এক বছরে একাধিকবার গির্জায় হামলা হয়েছে৷ সেসব হামলায় অনেক মানুষ প্রাণ হারিয়েছে৷ দেশটিতে মুসলমান ও খ্রিষ্টানদের মধ্যে সাম্প্রদায়িক সংঘাত নতুন কিছু নয়৷ আরআই / এএইচ (রয়টার্স, এএফপি)",
  "manualKeyPhrases" : [ "হামলা", "নাইজেরিয়াতে", "২০ জন", "নিহত", "মসজিদে" ],
  "automaticKeyPhrases" : [ "" ]
}