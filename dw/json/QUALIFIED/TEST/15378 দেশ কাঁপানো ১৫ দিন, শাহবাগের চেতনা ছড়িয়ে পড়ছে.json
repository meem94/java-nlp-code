{
  "docID" : 15378,
  "source" : "http://www.dw.com/",
  "lang" : "BN",
  "url" : "http://www.dw.com/bn/দেশ-কাঁপানো-১৫-দিন-শাহবাগের-চেতনা-ছড়িয়ে-পড়ছে/a-16609809",
  "title" : "দেশ কাঁপানো ১৫ দিন, শাহবাগের চেতনা ছড়িয়ে পড়ছে",
  "date" : "19.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "শাহবাগ প্রজন্ম চত্বরের প্রতিবাদ দাবি আদায় না হওয়া থামবেনা৷ এজন্য যদি বছরও লেগে যায় তরুণ প্রজন্ম ক্লান্তিহীনভাবে আন্দোলন চালিয়ে যাবে৷ তবে তারা মনে করে ইতিমধ্যেই তাদের কিছু সাফল্য এসেছে৷ শাহবাগ প্রজন্ম চত্বরের গণজাগরণের মঙ্গলবার ১৫তম দিন৷ যতই দিন যাচ্ছে এখানে মানুষের অংশগ্রহণ বাড়ছে৷ এই শাহবাগের ঢেউ শুধু সারা দেশে নয়, সীমানা ছাড়িয়ে ছড়িয়ে পড়েছে বিশ্বের বিভিন্ন দেশে৷ ব্লগাররা ৫ই ফেব্রুয়ারি যুদ্ধাপরাধী কাদের মোল্লার যাবজ্জীবন কারাদণ্ড প্রত্যাখ্যান করে ফাঁসির দাবিতে যে আন্দোলন শুরু করেছিলেন, তা আজ জনতার প্রাণের আন্দোলনে পরিণত হয়েছে৷ তাই প্রশ্ন ছিল ব্লগার আবু সুফিয়ানের কাছে, ১৫ দিনের এই আন্দোলনের সাফল্য কী৷ তাঁর মতে, বড় সাফল্য হল মুক্তিযুদ্ধের চেনায় দেশবাসী আবার ঐক্যবদ্ধ হয়েছে৷ তিনি বলেন, এর বাইরে সুযোগ তৈরি হয়েছে কাদের মোল্লার রায়ের বিরুদ্ধে আপিল করার৷ যুদ্ধাপরাধীদের দল জামায়াতকে নিষিদ্ধ করার পথও প্রশস্ত হয়েছে৷ তবে তাদের দাবি পুরোপুরি আদায় না হওয়া পর্যন্ত এই আন্দোলন চলবে৷ আন্দোলন চালিয়ে যেতে তারা কখনো ক্লান্ত হবেন না৷ ইতিমধ্যেই শাহবাগের এই গণজাগরণ নিয়ে একটি মহল অপপ্রচার শুরু করেছে৷ অনলাইনসহ কয়েকটি সংবাদ মাধ্যমও এই অপপ্রচারে অংশ নিচ্ছে৷ এর জবাবে আবু সুফিয়ান বলেন, এই গোষ্ঠীটি একাত্তরে মুক্তিযোদ্ধাদের ‘সন্ত্রাসী' বলতেও কুণ্ঠিত হয়নি৷ তাদের দেশের মানুষ চেনেন৷ তারাই জবাব দেবেন৷ এদিকে ২১শে ফেব্রুয়ারি বিকেল ৩টায় শাহবাগে মহাসমাবেশ করবে তরুণ প্রজন্ম৷ আগামীকাল বুধবার মুক্তিযোদ্ধাদের কাছে শত শত চিঠি লিখে তা বেলুনে বেধে উড়িয়ে দেয়া হবে৷",
  "manualKeyPhrases" : [ "প্রতিবাদ", "দাবি", "প্রজন্ম", "শাহবাগ", "আন্দোলন" ],
  "automaticKeyPhrases" : [ "" ]
}