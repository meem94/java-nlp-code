{
  "docID" : 11146,
  "source" : "http://www.dw.com/",
  "lang" : "BN",
  "url" : "http://www.dw.com/bn/বন-শহরেও-উঠলো-যুদ্ধাপরাধীদের-ফাঁসি-জামায়াত-নিষিদ্ধের-দাবি/a-16610080",
  "title" : "বন শহরেও উঠলো যুদ্ধাপরাধীদের ফাঁসি, জামায়াত নিষিদ্ধের দাবি",
  "date" : "19.02.2013",
  "writter" : "আশীষ চক্রবর্ত্তী",
  "categories" : [ "বিশ্ব" ],
  "article" : "‘প্রজন্ম চত্বর’ আর শাহবাগের সীমানায় বাঁধা নেই৷ দেশের সীমানা ছাড়িয়ে বিশ্বের অনেক শহরেই উঠছে একাত্তরের যুদ্ধাপরাধীদের সর্বোচ্চ শাস্তির দাবি৷ আজ ডয়চে ভেলের কাছে জাতিসংঘ কার্যালয়ের সামনেও উঠলো একই দাবি৷ কনকনে শীত৷ তার তোয়াক্কা না করেই জাতিসংঘের কার্যালয়ের সামনে সমবেত তাঁরা৷ তাঁদের কেউ ডাক্তার, কেউ ইঞ্জিনিয়ার, অধ্যাপক, ছাত্র, কেউবা হোটেল-রেস্তোরাঁয় কাজ ফেলে আসা বাংলাদেশি৷ বন শহরের নানা প্রান্ত থেকে তাঁরা ছুটে এসেছেন সারা বিশ্বে একটা দাবিকে ছড়িয়ে দিতে, ‘‘একাত্তরের যুদ্ধাপরাধীদের ফাঁসি চাই৷'' নিয়ম মেনে, পুলিশ থেকে শুরু করে সংশ্লিষ্ট সব বিভাগের অনুমতি নিয়ে এসে এ দাবি জানিয়েছেন তাঁরা৷ জাতিসংঘের মাধ্যমে তা বিশ্বময় ছড়িয়ে দেয়ার কাজও সেরেছেন সমাবেশ শেষে৷ সমাবেশ খুব বড় হয়নি৷ ছুটির দিন তো নয় যে ইচ্ছে থাকলেই সবাই চলে আসতে পারবেন! তবু বড় এক দাবিতে সুশৃঙ্খল কিছু মানুষের এ উদ্যোগ অনেকের নজর কেড়েছে৷ আয়োজকদের একজন শরিফুল ইসলাম জানালেন, তাঁদের মূল দাবি একটি, তবে সব মিলিয়ে তিনটি৷ ডয়চে ভেলেকে তিনি বললেন, ‘‘আমাদের দাবিগুলো হচ্ছে, যারা একাত্তরের যুদ্ধাপরাধী, তাদের সর্বোচ্চ শাস্তি অর্থাৎ ফাঁসি চাই৷ আর চাই জামায়াতে ইসলামীকে নিষিদ্ধ করা হোক, আর তাদের সমস্ত সম্পত্তি বাজেয়াপ্ত করে জনকল্যাণমূলক কাজে ব্যবহার করা হোক৷'' জামায়াতে ইসলামীর নেতা, একাত্তরে যুদ্ধাপরাধের অভিযোগে অভিযুক্ত কাদের মোল্লাকে আন্তর্জাতিক মানবতাবিরোধী অপরাধ বিচারের ট্রাইব্যুনাল যাবজ্জীবন কারাদণ্ড দেয়ার পর মূলত কাদের মোল্লা এবং অন্যান্য যুদ্ধাপরাধীর ফাঁসির দাবিতেই সোচ্চার হয়ে উঠেছিল শাহবাগ৷ পরে একাত্তরে স্বাধীনতার বিরোধিতা করা এবং মুক্তিকামী মানুষদের নির্বিচারে হত্যা, নারী ধর্ষণ, লুটপাটের মতো কাজে জড়িতদের দল বলে পরিচিত জামায়াতকে নিষিদ্ধ করারও দাবি ওঠে৷ সম্প্রতি ট্রাইব্যুনালের আইনের সংশোধনী পাশ হওয়ায় অভিযোগ প্রমাণিত হলে যুদ্ধাপরাধীদের ফাঁসি, জামায়াতকে নিষিদ্ধ করা এবং সম্পত্তি বাজেয়াপ্ত করা যাবে বলেই আইনজীবীরা জানিয়েছেন৷ বন শহরে শাহবাগ প্রজন্ম চত্বরের সঙ্গে একাত্মতা প্রকাশ করতে আসা সবাই মনে করেন, অচিরেই এসব ব্যবস্থা নেয়া উচিত৷ বাংলাদেশ অধ্যাপক পরিষদের সাবেক সভাপতি, জার্মান সরকার স্বীকৃত অনুবাদক ও দোভাষী শরিফুল ইসলাম আরেকটা দাবির কথাও বললেন আলাদা করে, বললেন, ‘‘আমরা ব্লগার রাজীব হত্যার বিচার চাই৷''",
  "manualKeyPhrases" : [ "নিষিদ্ধ", "দাবি", "যুদ্ধাপরাধী", "ফাঁসি", "বন" ],
  "automaticKeyPhrases" : [ "" ]
}