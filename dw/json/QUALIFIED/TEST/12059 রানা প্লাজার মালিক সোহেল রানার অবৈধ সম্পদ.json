{
  "docID" : 12059,
  "source" : "http://www.dw.com/",
  "lang" : "BN",
  "url" : "http://www.dw.com/bn/রানা-প্লাজার-মালিক-সোহেল-রানার-অবৈধ-সম্পদ/a-17587500",
  "title" : "রানা প্লাজার মালিক সোহেল রানার অবৈধ সম্পদ",
  "date" : "23.04.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "রানা প্লাজার মালিক সোহেল রানার বিপুল পরিমাণ অবৈধ সম্পদের খোঁজ পেয়েছে দুর্নীতি দমন কমিশন বা দুদক৷ এর জন্য তাঁর বিরুদ্ধে আরেকটি মামলা হচ্ছে৷ জানা গেছে, রানার প্রকাশ্য বৈধ সম্পদের চেয়ে নামে-বেনামে অবৈধ সম্পদের পরিমাণই বেশি৷ আদালতের নির্দেশে রানার কিছু সম্পদ অবশ্য বাজেয়াপ্ত করা হয়েছে ইতিমধ্যেই৷ এর মধ্যে রয়েছে রানা প্লাজার ১৮ ভাগ, রানা টাওয়ারের ১৪ ভাগ এবং রানার গ্রামের বাড়ির ১৭৪ শতাংশ জমি৷ কিন্তু বাস্তবে রানার আরো বিপুল পরিমাণ স্থাবর এবং অস্থাবর সম্পদ আছে৷ দুর্নীতি দমন কমিশন বা দুদক-এর সচিব মো. ফয়জুর রহমান চৌধুরী জানিয়েছেন যে, তাঁরা রানার বিপুল পরিমাণ অবৈধ সম্পদের খোঁজ পেয়েছেন৷ তাঁদের তদন্ত শেষ পর্যায়ে রয়েছে৷ তাই দ্রুত তাঁরা এই অবৈধ সম্পদ নিয়ে রানার বিরুদ্ধে মামলা করবেন৷ জানা গেছে, সাভার শহরে রানার আরো একটি বাড়ি, দুটি তেল কল, সাভারের বাইরে দুটি আধুনিক ইটভাটা, সাভারে দুটি প্লট এবং ব্যাংকে বিপুল পরিমাণ টাকার খোঁজ পাওয়া গেছে৷ এছাড়া তাঁর বেনামে বেশ কয়েকটি অংশীদারি ব্যবসার কথাও জানা গেছে৷ এছাড়া রানা প্লাজা ও রানা টাওয়ারের মালিকানা যথাক্রমে ১৮ এবং ১৪ ভাগ দেখানো হলেও, বাস্তবে বাকি শেয়ারও রানার৷ তিনি বেনামে এ সব শেয়ার তাঁর দখলে রেখেছেন৷ সাভারের সাংবাদিক নাজমুল হুদা ডয়চে ভেলেকে জানান, ‘‘একটি মহল রানার অবৈধ সম্পদ রক্ষায় নানাভাবে চেষ্টা-তদবির চালিয়ে যাচ্ছে৷ তারা অংশীদারি ব্যবসা থেকে রানার নাম গোপন করতে চাইছে৷'' তিনি জানান, ‘‘রানা সাভারে অস্ত্র এবং মাদক ব্যবসার সঙ্গেও জড়িত ছিলেন৷ এ নিয়ে তাঁর বিরুদ্ধে মামলাও আছে৷ এই অবৈধ ব্যবসার টাকা তিনি নগদে রাখতেন৷ ব্যাংকে রাখতেন না৷'' রানার এই বিপুল পরিমাণ টাকা সাভারে কয়েকজন প্রভাবশালীর কাছে আছে বলে তিনি জানান৷ তাঁরা রানার পৃষ্ঠপোষক হিসেবে পরিচিত৷ তাছাড়া বিভিন্ন ব্যাংকের অ্যাকাউন্টেও রানার টাকা আছে৷ নাজমুল জানান, ‘‘রানা তাঁর নামে ৮ তলা রানা প্লাজা নির্মাণ করেছেন কোনো ব্যাংক ঋণ ছাড়াই৷ এ থেকেই তাঁর অর্থ বা বিত্তের পরিমাণ বোঝা যায়৷'' রানা আটক হওয়ার পর তাঁর ইটভাট, তেল কল, অংশীদারি ব্যবসা সবই চালু আছে বলে জানান তিনি৷ গত বছরের ২৪শে এপ্রিল রানা প্লাজা ধসে ১,১৩৫ জন শ্রমিক নিহত হন৷ রানা ঘটনার সময় ভবনের নীচ তলায় তাঁর অফিসেই ছিলেন৷ সেখান থেকে বের হয়ে তিনি প্রভাবশালীদের সহায়তায় পালিয়ে যাওয়ার পর, সীমান্ত এলাকা থেকে তাঁকে আটক করা হয়৷ যুবলীগের এই নেতা আওয়ামী লীগের গত পাঁচ বছরে এই বিপুল পরিমাণ সম্পদের মালিক হয়েছেন৷ অভিযোগ আছে, রানা প্লাজার জমি তিনি নাম মাত্র দামে জোর করে লিখিয়ে নিয়েছিলেন৷ রানা প্লাজা ধসের পর সোহেল রানার বিরুদ্ধে মোট দুটি মামলা হয়৷ নিহত এবং আহতের মামলায় রানার বিরুদ্ধে হত্যার অভিযোগে চার্জশিট দেয়া হয়েছে৷ সম্পত্তি নিয়ে দুদক-এর এ মামলাটি হবে তৃতীয় মামলা৷",
  "manualKeyPhrases" : [ "মালিক", "দুদক", "সম্পদ", "রানা প্লাজা", "নিহত", "অবৈধ" ],
  "automaticKeyPhrases" : [ "" ]
}