{
  "docID" : 10078,
  "source" : "http://www.dw.com/",
  "lang" : "BN",
  "url" : "http://www.dw.com/bn/সক্রিয়-রাজনীতিতে-সোনিয়া-কন্যা-প্রিয়াঙ্কা/a-17348095",
  "title" : "সক্রিয় রাজনীতিতে সোনিয়া-কন্যা প্রিয়াঙ্কা",
  "date" : "09.01.2014",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "ভারতের সাধারণ নির্বাচনকে সামনে রেখে কংগ্রেস সভানেত্রী সোনিয়া গান্ধীর মেয়ে প্রিয়াঙ্কা এগিয়ে এসেছেন দলে বৃহত্তর ভূমিকা নিতে৷ ইতিমধ্যেই একা বৈঠক করেছেন কংগ্রেসের নেতা-মন্ত্রীদের সঙ্গে আলাদা আলাদাভাবে৷ ২০১৪ সালের সাধারণ নির্বাচনের মুখে কংগ্রেসের অবস্থা যখন এক ডুবন্ত জাহাজের মতো, তখন দলে বৃহত্তর ভূমিকা নিতে এগিয়ে এসেছেন সোনিয়া কন্যা প্রিয়াঙ্কা বাড্রা (গান্ধী)৷ রাজধানি দিল্লির রাজনৈতিক বিশ্লেষকরা মনে করছেন, আসন্ন সাধারণ নির্বাচন সোনিয়া পুত্র রাহুলের রাজনৈতিক জীবনের সবথেকে বড় চ্যালেঞ্জ, তখন দাদার হাত শক্ত করতেই এগিয়ে এসেছেন প্রিয়াঙ্কা৷ রাহুলের বাসভবনে একা তিনি দলের নির্বাচনি প্রচার অভিযানের রোডম্যাপ, তথা কৌশল নীতি নিয়ে পৃথক পৃথক বৈঠক করেন দলের কিছু শীর্ষ নেতা ও মন্ত্রীদের সঙ্গে৷ পাশাপাশি ভোটের আগে দলকে মজবুত করতে সাংগঠনিক রদবদলের ইঙ্গিত দিয়েছেন তিনি৷ যেমন, গান্ধী পরিবারের মা ও ছেলে সোনিয়া এবং রাহুল দলের প্রচার অভিযানে থাকবেন সামনে৷ আর প্রিয়াঙ্কা সামলাবেন পেছন দিক থেকে দলের সাংগঠনিক দায়দায়িত্ব, যদিও তিনি দলের পদাধিকারি নন৷ বংশপরিচয়ে অবশ্য তিনি দেশের সবথেকে গুরুত্বপূর্ণ রাজনৈতিক পরিবারের সদস্যা৷ কংগ্রেসের সাধারণ সচিব জনার্দন দ্বিবেদি বলেন, প্রিয়াঙ্কা দলের সক্রিয় সদস্যা না হলেও মা ও দাদার নির্বাচন কেন্দ্র উত্তর প্রদেশের রায়বেরিলি এবং আমেথিতে দলের হয়ে কাজ করছেন অনেকদিন ধরে৷ সেখানকার মানুষজনের কাছে প্রিয়াঙ্কা কাছের মানুষ৷ যদিও ২০১২ সালে উত্তর প্রদেশ বিধানসভা ভোটে ঐ দুটি লোকসভা কেন্দ্রের আওতাধীন পাঁচটি বিধানসভা ক্ষেত্রের সবকটিতেই কংগ্রেসের হোয়েছিল ভরাডুবি৷ তারপর থেকে প্রিয়াঙ্কা ওখানকার ভোটারদের কংগ্রেসমুখী করতে লাগাতার চেষ্টা কোরে চলেছেন৷ এরই প্রেক্ষিতে এই প্রশ্ন উঠেছে এবার সোনিয়া গান্ধী যদি নির্বাচনে না দাঁড়ান তাহলে প্রিয়াঙ্কা কী এবার মায়ের ভোট কেন্দ্রে প্রার্থী হবেন? এই নিয়ে দলের মধ্যে রয়েছে দ্বিমত৷ কেউ কেউ বলছেন, জনপ্রিয়তার নিরিখে প্রিয়াঙ্কার দাঁড়ানো উচিত, কেউ কেউ মনে করেন প্রিয়াঙ্কার উচিত নেপথ্যে থেকে দলকে পরিচালিত করা৷ প্রচার অভিযানে রাহুল গান্ধী তথা কংগ্রেসকে উপযুক্তভাবে তুলে ধরতে এক পিআর সংস্থাকে নিয়োগ করা হোয়েছে৷ আপাতত ঠিক হয়েছে তুলে ধরা হবে খাদ্য সুরক্ষা আইন, তথ্য জানার অধিকার আইন, গ্রামীণ কর্ম সংস্থান, লোকপাল আইন, জমি অধিগ্রহণ বিল ইত্যাদির পাশাপাশি রাহুলের স্বচ্ছ ও পরিচ্ছন্ন ভাবমূর্তি৷ আম আদমি পার্টি সোনিয়া এবং রাহুলের বিরুদ্ধে দেবে শক্তিশালি প্রার্থী৷ তবে সোনিয়া বা প্রিয়াঙ্কা ভোটে দাঁড়াবেন কিনা, তা স্থির হোতে পারে ১৭ই জানুয়ারি কংগ্রেসের মহাঅধিবেশনে৷ প্রধান বিরোধীদল বিজেপির প্রতিক্রিয়া হলো, প্রিয়াঙ্কা ভোটে দাঁড়ান বা না দাঁড়ান বিজেপির তাতে গুরুত্ব দিতে নারাজ৷ এটা বিজেপির কাছে কোনো গুরুত্বপূর্ণ বিষয় নয়৷ নাগরিক সমাজের একাংশের মন্তব্য, কংগ্রেস পার্টিতে কী পরিবারতন্ত্রই শেষকথা৷ কেন সব দিক থেকে যোগ্য কোনো নেতা উঠছেন না যিনি নরেন্দ্র মোদীর প্রকৃত প্রতিপক্ষ হতে পারেন?",
  "manualKeyPhrases" : [ "প্রিয়াঙ্কা বাড্রা", "কংগ্রেস", "সাধারণ নির্বাচন", "রাহুল", "প্রিয়াঙ্কা", "চ্যালেঞ্জ" ],
  "automaticKeyPhrases" : [ "" ]
}