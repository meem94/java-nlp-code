{
  "docID" : 14693,
  "source" : "http://www.dw.com/",
  "lang" : "BN",
  "url" : "http://www.dw.com/bn/সন্ত্রাস-দমন-কেন্দ্র-ইস্যুতে-সংসদে-উতরে-গেল-মনমোহন-সিং-সরকার/a-15821913",
  "title" : "সন্ত্রাস দমন কেন্দ্র ইস্যুতে সংসদে উতরে গেল মনমোহন সিং সরকার",
  "date" : "20.03.2012",
  "writter" : "",
  "categories" : [ "বিশ্ব" ],
  "article" : "জাতীয় সন্ত্রাস দমন কেন্দ্র (এনসিটিসি) ইস্যুতে সংসদের নিম্নকক্ষ লোকসভার পর, উচ্চকক্ষ রাজ্যসভাতেও ফাঁড়া কাটলো মনমোহন সিং সরকারের৷ আজ রাজ্যসভায় রাষ্ট্রপতির ভাষণের ওপর আনা বিজেপি এবং বামদলের সংশোধনী প্রস্তাব খারিজ হয়ে যায়৷ রাষ্ট্রপতি ভাষণে উল্লেখিত জাতীয় সন্ত্রাস দমন কেন্দ্র সংক্ষেপে এনসিটিসি ইস্যুতে বিজেপি ও বাম দলের আনা সংশোধনী আজ সংসদের উচ্চকক্ষ রাজ্যসভাতে খারিজ হয়ে যায় বিপক্ষে ১০৫ এবং পক্ষে ৮২ ভোটে৷ ২৪৫ সদস্যের রাজ্যসভায় সরকার পক্ষের সংখ্যাগরিষ্ঠতা নেই৷ কিন্ত মুলায়েম সিং-এর সমাজবাদী পার্টি এবং মায়াবতীর বহুজন সমাজ পার্টির ভোটে এযাত্রায় উতরে গেলেন মনমোহন সিং সরকার৷ রাজনীতিতে ভোল পালটাতে সময় লাগেনা৷ জাতীয় সন্ত্রাস দমন কেন্দ্র সংক্ষেপে এনসিটিসি ইস্যু নিয়ে তৃণমূল কংগ্রেস সবথেকে বেশি সোচ্চার ছিল এই যুক্তিতে যে, এতে যুক্তরাষ্ট্রীয় কাঠামোকে আঘাত করা হবে৷ রাজ্য সরকারের ক্ষমতা খর্ব করা হবে কাজেই তা মেনে নেয়া যায়না৷ সেই তৃণমূল আজ লোকসভার মতো রাজ্যসভাতেও সরকারের বিপক্ষে না গিয়ে ভোটদানে বিরত থাকে৷ তৃণমূল কংগ্রেসের এই অবস্থান যথেষ্ট তাৎপর্যপূর্ণ বলে মনে করছে রাজনৈতিক মহল৷ সন্ত্রাস দমনে এনসিটিসি এক গুরুত্বপূর্ণ পদক্ষেপ বলে দাবি করেন প্রধানমন্ত্রী৷ বলেন, সন্ত্রাস ও বাম উগ্রবাদের মোকাবিলা করতে এক সমন্বিত কৌশল জরুরি৷ ওড়িষায় হালে বাম উগ্রবাদীদের হাতে পণবন্দি দুজন ইতালীয় পর্যটকের উল্লেখ কোরে প্রধানমন্ত্রী বলেন, এই ঘটনা মনে করিয়ে দেয় দেশের নিরাপত্তা কতোটা বিপন্ন যদি না আমরা সতর্ক থাকি, প্রয়োজনীয় ব্যবস্থা নিই৷ এনসিটিসি কার্যকর হলে রাজ্যের ক্ষমতা খর্ব হবে বিরোধীদের অভিযোগ খণ্ডন কোরে তিনি বলেন, পরবর্তি পদক্ষেপ হিসেবে আগামী ১৬ই এপ্রিল মুখ্যমন্ত্রীদের বৈঠকে বিস্তারিত আলোচনা করা হবে৷ এই আশ্বাসে সন্তুষ্ট নয় বিরোধীপক্ষ৷ বিজেপি'র অরুণ জেটলির বক্তব্য, আইন শৃঙ্খলা রাজ্যের বিষয়৷ জাতীয় সন্ত্রাস দমন সংস্থা কোনো রাজ্যে অভিযান চালাবার আগে রাজ্য সরকারকে তা জানাতে হবে, অনুমতি হবে৷ তা সে গ্রেপ্তারি হোক বা তল্লাসি৷ আন্তঃসীমান্ত হোক বা আন্তঃরাজ্য হোক৷ প্রধানমন্ত্রী যদি দ্ব্যর্থহীনভাবে সংসদে আশ্বাস দেন, তাহলে রাজ্যগুলির তরফে সহযোগিতার অভাব হবেনা৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "মনমোহন সিং", "তৃণমূল", "দমন", "রাষ্ট্রপতি", "সন্ত্রাস", "কংগ্রেস" ],
  "automaticKeyPhrases" : [ "" ]
}