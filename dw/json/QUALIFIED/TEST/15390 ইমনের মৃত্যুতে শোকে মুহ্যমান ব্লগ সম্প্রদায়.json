{
  "docID" : 15390,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইমনের-মৃত্যুতে-শোকে-মুহ্যমান-ব্লগ-সম্প্রদায়/a-16512997",
  "title" : "ইমনের মৃত্যুতে শোকে মুহ্যমান ব্লগ সম্প্রদায়",
  "date" : "11.01.2013",
  "writter" : "আরাফাতুল ইসলাম",
  "categories" : [ "ব্লগওয়াচ" ],
  "article" : "ইমন জুবায়ের৷ বাংলা ব্লগ আঙ্গিনায় এক সুপরিচিত নাম৷ কমিউনিটি বাংলা ব্লগ সামহয়্যার ইন ব্লগের একজন নিয়মিত ব্লগার ছিলেন তিনি৷ গত ৩রা জানুয়ারি চলে গেছেন এই ব্লগার৷ তাঁর অকাল প্রয়াণে শোকে মুহ্যমান গোটা ব্লগ সম্প্রদায়৷ ‘বাংলা ব্লগিং জগতের অন্যতম নক্ষত্র, আমাদের প্রিয় ইমন জুবায়ের ভাই আর আমাদের মাঝে নেই...', ব্লগার রেজওয়ানা ৪ঠা জানুয়ারি ঠিক এই শিরোনামেই জানিয়েছিলেন ইমনের চলে যাওয়ার সংবাদ৷ অথচ এই ব্লগার মৃত্যুর আগের দিনও লিখেছেন নিবন্ধ, প্রকাশ করেছেন তা সামহয়্যার ইন ব্লগে৷ কে জানতো, সেটাই তাঁর শেষ নিবন্ধ৷ সামহয়্যান ইন ব্লগে মাত্র চার বছর তিন মাস সময়ে ইমন জুবায়ের জয় করে নেন অসংখ্যা ব্লগারের মন৷ রেজওয়ানাও তাঁদের একজন৷ যদিও জীবিত ইমনের সঙ্গে কখনো দেখা হয়নি তাঁর৷ তবে চিরনিদ্রায় শায়িত ইমনকে দেখেছেন তিনি৷ এই ব্লগারের লেখনির শক্তি সম্পর্কে রেজওয়ানা ডয়চে ভেলেকে বলেন, ‘‘তাঁর অনেক লেখার কথাই আমার মনে আছে৷ তিনি আমার জন্মদিন নিয়ে একটি পোস্ট দিয়েছিলেন৷ আমার ভালো লেগেছিল কলকাতার ব্যান্ড দল ‘মহিনের ঘোড়াগুলি' নিয়ে লেখা তাঁর একটি পোস্ট৷ এছাড়া ওনার লেখা অনেকগুলো গল্পের কথাই মনে আছে৷ যেমন, ‘স্পর্শ' নামের একটা গল্প৷ তিনি ইতিহাস উপজীব্য গল্প লিখতেন৷'' ইন্টারনেট ক্লিকের বিচারে একটি ব্লগের জনপ্রিয়তা নির্ণয় করা কঠিন৷ বিভিন্ন কারণে একটি ওয়েবসাইটে প্রচুর সংখ্যক ক্লিক পড়তেই পারে৷ কিন্তু তারপরও যদি হিসেবটা করা হয়, তাহলে ইমন জুবায়েরের ব্লগটি ১০ই জানুয়ারি অবধি প্রদর্শিত হয়েছে প্রায় সাত লাখবার৷ সর্বশেষ তিনি লিখেছেন, ২রা জানুয়ারি৷ মৃত্যুর ঠিক একদিন আগে৷ শিরোনাম, ‘অতিপ্রাকৃত গল্প: সতরই জুলাই'৷ রেজওয়ানা তাঁর নিবন্ধে জানিয়েছেন, ইমনের এই অকাল প্রয়াণের কারণ ‘শ্বাসকষ্ট জনিত সমস্যা'৷ কতই বা বয়স হয়েছিল তাঁর? জন্ম ১৯৬৭ সালের ১৭ই ফেব্রুয়ারি৷ বেঁচে থাকলে ফেব্রুয়ারিতে তাঁর বয়স হতো ৪৬ বছর৷ প্রাণবন্ত এই ব্লগাররে অকাল প্রয়াণে শোকে মুহ্যমান বাংলা ব্লগ সম্প্রদায়৷ সামহয়্যার ইন ব্লগের প্রতিষ্ঠাতা সৈয়দা গুলশান ফেরদৌস জানা এই বিষয়ে বলেন, ‘‘এত অল্প বয়সে এবং এত পরিচিত, এত আপন একজন ব্লগারের মৃত্যু গোটা ব্লগ সম্প্রদায়ে একটি শোক এনে দিয়েছে৷ উনি ব্লগে সবসময় সক্রিয় থাকতেন৷ তিনি শুধুই লিখতেনই না, কমেন্ট করতেন, আলোচনায় অংশ নিতেন তিনি৷ অসম্ভব জনপ্রিয় এবং একজন ভীষণ নির্বিবাদী মানুষ ছিলেন তিনি৷'' ইমন জুবায়েরের মৃত্যুকে কেন্দ্র করে অসংখ্য নিবন্ধ প্রকাশ করেছেন ব্লগররা৷ প্রিয় ব্লগে গালিব মেহেদী খান লিখেছেন, ‘‘ব্লগার ইমন জুবায়ের – একটি নক্ষত্র পতন৷'' পিপলস ব্লগের শিরোনাম, ‘জনপ্রিয় ব্লগার ইমন জুবায়ের আর নেই'৷ এই বিষয়ে সামহয়্যার ইন ব্লগে স্মৃতিচারণমূলক অনেক পোস্ট করেছেন কেউ কেউ৷ সায়মা লিখেছেন, ‘আমার ইমন জুবায়ের ভাইয়া'৷ শাহরিয়ার এম-এর শিরোনাম, ‘ঘুমান ইমন জুবায়ের'৷ ব্লগার ইমন জুবায়েরকে যাতে ভবিষ্যত প্রজন্ম ভালোভাবে মনে রাখতে পারে, নতুন ব্লগাররা যেন তাঁর লেখা থেকে অনুপ্রেরণা পায়, সেজন্য এক প্রস্তাব দিলেন রেজওয়ানা৷ তিনি এবং তাঁর পরিচিত ব্লগাররা চান, সামহয়্যার ইন ব্লগের প্রথম পাতায় কোনো এক উপায়ে সবসময় ইমন জুবায়েরের ব্লগের লিংক রাখা হোক৷ রেজওয়ানা বলেন, ‘‘সামহয়্যার ইন ব্লগে তিনি লিখতেন৷ অন্য কোনো বাংলা ব্লগে তাঁর নিবন্ধন ছিল না৷ উনি একজন বহুমুখী প্রতিভার অধিকারী ব্যক্তি ছিলেন৷ এবং একজন ব্লগার কত ধরনের লেখা লিখতে পারে তা ওনার ব্লগ থেকে বোঝা যায়৷ নতুন ব্লগাররা যেন এসব বিষয় জানতে পারে, সেজন্য আমরা চাই ওনার ব্লগের লিংকটা যেন প্রথম পাতাতেই সবসময় রাখা হয়৷'' এই বিষয়ে জানতে চাইলে জানা বলেন, ‘‘আমরা ইমন জুবায়েরের স্মরণে অবশ্যই উদ্যোগ নেবো৷ বিষয়টি আমাদের পরিকল্পনায় রয়েছে৷''",
  "manualKeyPhrases" : [ "মৃত্যু", "ইমন জুবায়ের", "বাংলা ব্লগ", "শোক", "নক্ষত্র", "ব্লগ সম্প্রদায়", "মুহ্যমান" ],
  "automaticKeyPhrases" : [ "" ]
}