{
  "docID" : 12121,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়ন্স-লিগে-জুভেন্টাস-আর-পিএসজির-জয়/a-16595773",
  "title" : "চ্যাম্পিয়ন্স লিগে জুভেন্টাস আর পিএসজির জয়",
  "date" : "13.02.2013",
  "writter" : "",
  "categories" : [ "খেলাধুলা" ],
  "article" : "ক’দিন আগে বার্সেলোনাকে হারিয়েছিল তারা৷ সেই সেল্টিক নিজের মাঠেই হেরে গেল জুভেন্টাসের কাছে৷ নিজের মাঠে ভ্যালেন্সিয়াও হার এড়াতে পারেনি পিএসজি আইন্ডহোফেনের বিপক্ষে৷ চ্যাম্পিয়ন্স লিগের গ্রুপ অফ সিক্সটিনের প্রথম দিনে সেল্টিক আর ভ্যালেন্সিয়া যেমন দাপটের সঙ্গে খেলেছে তাতে জয় তাঁদেরই হওয়ার কথা৷ অথচ ম্যাচে ৬৫ ভাগ বল নিয়ন্ত্রণে রাখা ভ্যালেন্সিয়াকে হারতে হলো ২-১ গোলে৷ গ্লাসগোয় সেল্টিক তো রীতিমতো লজ্জায় ডুবেছে৷ প্রথম পর্বে যাঁরা বার্সেলোনার মতো দলকে হারিয়েছিল তারা জুভেন্টাসের কাছে হেরেছে ৩-০ গোলে৷ এমন হারের পর কি আর এবারের চ্যাম্পিয়ন্স লিগে এগিয়ে যাওয়ার আশা করছে সেল্টিক? তা অবশ্য করতেই পারে, তবে সে আশা পূরণ করতে হলে আগামী ৬ মার্চ তুরিনে জুভেন্টাসের বিপক্ষেই অবিশ্বাস্য কিছু করে দেখাতে হবে৷ গ্লাসগোর ৬০ হাজার দর্শককে কিন্তু অবিশ্বাস্য একটা কাণ্ডই করে দেখিয়েছে জুভেন্টাস৷ ম্যাচের তৃতীয় মিনিটে প্রথম বলার মতো সুযোগ পেয়েছিল ইটালির এই ক্লাব৷ উঁচু হয়ে আসা একটি বল সামাল দিতে গিয়ে নিজেই কেমন যেন বেসামাল হয়ে গিয়েছিলেন গত সপ্তাহেই নাইজেরিয়াকে আফ্রিকান নেশন্স কাপ জিতিয়ে আসা এফে অ্যামব্রোস৷ ডিফেন্ডার বেসামাল হলে আর বাঁচা যায়? ছুটে এসে গোলরক্ষক ফ্রেজার ফস্টারের দু পায়ের ফাঁক দিয়ে বল পাঠিয়ে দেন আলেসান্দ্রো মাত্রি৷ গোল লাইন থেকে সেই বলও ফিরিয়েছিলেন সেল্টিকের এক ডিফেন্ডার৷ কিন্তু ফিরতি বলে জোরালো শট নিয়ে জাল কাঁপিয়ে দেন ক্লদিও মারচিসিও৷ পরে অ্যাকশন রিপ্লেতে অবশ্য দেখা গেছে মাত্রির শট থেকেই বল গোল লাইন পেরিয়ে গিয়েছিল৷ তারপর অনেক চেষ্টা করেও আর ঘুরে দাঁড়াতে পারেনি সেল্টিক৷ ৭৭ মিনিটে সেই মারচিসিও আর মাত্রি মিলেই ব্যবধান করে দেন ২-০৷ সেবার মাত্রির পাস, মারচিসিওর গোল৷ ম্যান অফ দ্য ম্যাচ মারচিসিও পাঁচ মিনিট পর আরো এগিয়ে দেন জুভেন্টাসকে৷ তাঁর পাস থেকে মন্টেনেগ্রোর মিরকো ভুচিনিচ গোল করার পর সেল্টিকের আর জয়ের আশা ছিলনা৷ স্পেনের ক্লাব ভ্যালেন্সিয়া হেরেছে আসলে দুই আর্জেন্টাইন আর এক ব্রাজিলিয়ানের কাছে৷ ফ্রান্সের প্যারিস সেন্ট জার্মেইন (পিএসজি)র হয়ে গোল দুটি করেছেন দুই আর্জেন্টাইন পাস্তোরে এবং লাভেজ্জি৷ কিন্তু ২০ বয়সি ব্রাজিলিয়ান লুকাস মাউরো চ্যাম্পিয়নস লিগ অভিষেকেই বুঝিয়ে দিয়েছেন নিজের জাত৷ গোল নিজে করেননি, করিয়েছেন৷ না করালে ভ্যালন্সিয়াকে হয়তো হারতে হতো না৷ এসিবি/এসবি (ডিপিএ, এএফপি)",
  "manualKeyPhrases" : [ "সেল্টিক", "জয়", "পিএসজি", "ভ্যালেন্সিয়া", "জুভেন্টাস" ],
  "automaticKeyPhrases" : [ "" ]
}