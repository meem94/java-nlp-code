{
  "docID" : 11299,
  "source" : "http://www.dw.com/",
  "lang" : "BN",
  "url" : "http://www.dw.com/bn/আগে-মন্ত্রীত্ব-ছাড়ুক-তারপরে-তদন্ত-হোক/a-18669294",
  "title" : "‘আগে মন্ত্রীত্ব ছাড়ুক, তারপরে তদন্ত হোক’",
  "date" : "24.08.2015",
  "writter" : "",
  "categories" : [ "ব্লগওয়াচ" ],
  "article" : "স্থানীয় সরকারমন্ত্রী খন্দকার মোশাররফ হোসেন কি সত্যিই হিন্দু সম্পত্তি দখল করেছেন? অভিযোগের সত্যতা যাচাইয়ের জন্য ইতিমধ্যে তদন্ত কমিটি গঠন করা হয়েছে৷ তবে ডিডাব্লিউ-র পাঠকরা এ তদন্তের ফলাফল নিয়ে সন্দিহান৷ কয়েকদিন আগে স্থানীয় সরকারমন্ত্রী খন্দকার মোশাররফ হোসেনের বিরুদ্ধে হিন্দু সম্পত্তি দখলের অভিযোগ তোলে হিন্দু-বৌদ্ধ-খ্রিষ্টান ঐক্য পরিষদ৷ পরে সাংবাদিক প্রবীর সিকদারের গ্রেপ্তার হওয়ার ঘটনায় তুমুল সমালোচনার মুখে পড়েন বর্তমান সরকারের প্রভাবশালী এই মন্ত্রী৷ তবে সম্প্রতি প্রধানমন্ত্রী শেখ হাসিনার আত্মীয় হিসেবে পরিচিত খন্দকার মোশাররফ হোসেনের বিরুদ্ধে ওঠা অভিযোগটি তদন্ত করার উদ্যোগ নিয়েছে সরকার৷ তার নির্বাচনি এলাকা ফরিদপুরে স্থানীয় সরকারমন্ত্রী সত্যিই একটি হিন্দু পরিবারের সম্পদ কৌশলে দখল করে নিয়েছেন কিনা তা খতিয়ে দেখার জন্য তদন্ত কমিটি গঠন করা হয়েছে৷ তবে এই কমিটি সত্যিই নিরপেক্ষভাবে কাজ করবে, নাকি মন্ত্রীর প্রভাববলয়ের লোকজন সম্পৃক্ত থাকায় সত্য ধামাচাপা পড়বে- এ নিয়ে সংবাদ মাধ্যমে প্রশ্ন উঠছে৷ কলকাতার আনন্দবাজার পত্রিকার প্রতিবেদনেও এই আশঙ্কার কথা স্পষ্টভাবে উল্লেখ করা হয়েছে৷ এই বিষয়ে ডয়চে ভেলের পাঠক ও ফেসবুক পাতার অনুসারীদের মতামতও জানতে চাওয়া হয়েছিল৷ তদন্ত কমিটি গঠনের উদ্যোগকে স্বাগত জানিয়ে জানতে চাওয়া হয়েছিল, ‘‘এই তদন্ত থেকে কি সত্যি বেরিয়ে আসবে?’’ জবাবে মশিউর রহমান শুধু তদন্ত কমিটি গঠনের সিদ্ধান্তের প্রশংসা করে লিখেছেন, ‘‘উদ্যোগটা ভালো৷’’ পলাশ মন্ডল লিখেছেন, ‘‘এটা লোক দেখানো কমিটি, সত্য বেরিয়ে আসবেনা৷’’ নাটক না করে সঠিক তদন্ত করার আহ্বান জানিয়েছেন পঙ্কজ৷ সুবীর মম লিখেছেন, ‘‘তদন্ত করবেটা কে, আগে মন্ত্রীত্ব ছাড়ুক, তারপরে তদন্ত হবে৷’’ অর্থাৎ অনেকের মনেই মন্ত্রী খন্দকার মোশাররফ হোসেনের নির্বাচনি এলাকায় তিনি মন্ত্রী থাকা অবস্থায় তাঁর বিরুদ্ধে গঠন করা তদন্ত কমিটি নিরপেক্ষভাবে কাজ করতে পারবে কিনা এ বিষয়ে সংশয় লক্ষ্য করা যাচ্ছে৷ হোসেন বিন ইউসুফও তাই মনে করছেন, ‘‘লোক যখন সরকার দলীয় তখন কিচ্ছু করতে পারবে না৷’’ ফেসবুকে কেউ কেউ স্থানীয় সরকার মন্ত্রীর বিরুদ্ধে এখনই কঠোর ব্যবস্থা নেয়ার কথাও বলেছেন৷ তবে অভিযোগ প্রমাণিত হওয়ার আগে সেরকম কোনো ব্যবস্থা নিলে মন্ত্রীর প্রতিও অবিচারের আশঙ্কা থেকে যায় কিনা এ প্রশ্নের কোনো উত্তর পাওয়া যায়নি৷ সংকলন: আশীষ চক্রবর্ত্তী সম্পাদনা: জাহিদুল হক",
  "manualKeyPhrases" : [ "সম্পদ", "সম্পত্তি", "হিন্দু", "হিন্দু-বৌদ্ধ-খ্রিষ্টান ঐক্য পরিষদ", "খন্দকার মোশাররফ হোসেন", "তদন্ত" ],
  "automaticKeyPhrases" : [ "" ]
}