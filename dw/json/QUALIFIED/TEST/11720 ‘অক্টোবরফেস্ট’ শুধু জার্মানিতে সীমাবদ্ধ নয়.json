{
  "docID" : 11720,
  "source" : "http://www.dw.com/",
  "lang" : "BN",
  "url" : "http://www.dw.com/bn/অক্টোবরফেস্ট-শুধু-জার্মানিতে-সীমাবদ্ধ-নয়/a-16256576",
  "title" : "‘অক্টোবরফেস্ট’ শুধু জার্মানিতে সীমাবদ্ধ নয়",
  "date" : "22.03.2013",
  "writter" : "",
  "categories" : [ "আবিষ্কার করুন জার্মানি" ],
  "article" : "অক্টোবরফেস্টের জন্ম জার্মানির মিউনিখে হতে পারে৷ কিন্তু এই উৎসব উপভোগ করতে আপনাকে মিউনিখেই যেতে হবে, এমন কোন কথা নেই৷ কেননা, বাভারিয়ার বিখ্যাত এই বিয়ার উৎসব আয়োজন করা হচ্ছে আরো অনেক দেশে৷ ‘ডির্নডেল' বা ‘লেডারহোজেন' পরে পরিচারিকারা বিয়ার পরিবেশন করছে, এমন দৃশ্য মার্কিন যুক্তরাষ্ট্রে নিয়মিত দেখা যায় না৷ কিন্তু তাতে কী? মার্কিন আদমশুমারি দপ্তরের তথ্য অনুযায়ী, সেদেশে পাঁচ কোটি মানুষ নিজেদেরকে ‘জার্মান বংশদ্ভূত' হিসেবে পরিচয় দেয়৷ ২০১০ সাল পর্যন্ত প্রাপ্ত তথ্যের ভিত্তিতে একথা জানিয়েছে আদমশুমারি দপ্তর৷ এই তথ্য পাওয়ার পর স্বাভাবিকভাবেই এটা বিশ্বাসযোগ্য যে, বিশ্বের দ্বিতীয় বৃহত্তম অক্টোবরফেস্টটি আয়োজন করা হয় যুক্তরাষ্ট্রে৷ ওহিও রাজ্যের জার্মান অধ্যুষিত সিনসিনেটি শহরে এই বিয়ার উৎসবের আয়োজন করা হয়৷ প্রতি বছর গড়ে পাঁচ লাখের বেশি দর্শনার্থী এই উৎসবে হাজির হন৷ ওহিও'র এই উৎসব ছাড়াও যুক্তরাষ্ট্রের আরো অনেক শহরে বড় বা ছোট পর্যায়ে অক্টোবরফেস্ট উদযাপন করা হয়৷ বাভারিয়ান বিয়ারহাউস যুক্তরাজ্যে এই উৎসবের মূল আয়োজক বাভারিয়ান বিয়ারহাউস৷ লন্ডনের কেন্দ্রে অবস্থিত এই বিয়ার হলটি সারাবছরই জনসাধারণের জন্য উম্মুক্ত থাকে৷ তবে অক্টোবরফেস্টের সময় ভিড় থাকে সবচেয়ে বেশি৷ অবস্থা এমন যে, মিউনিখে পক্ষকাল ধরে বিয়ার উৎসব চললেও, লন্ডনে তা চলে আট সপ্তাহ!  ২০০৪ সালে লন্ডনে অক্টোবরফেস্ট শুরু করে বাভারিয়ান বিয়ারহাউস৷ বারটির ম্যানেজার জেসি কাল্কুন এই বিষয়ে বলেন, ‘‘শুরুতে আমরা মাত্র দু'সপ্তাহ এই উৎসব করেছিলাম৷ কিন্তু এটা এতটা সাড়া ফেলে যে পরবর্তীতে আমরা এটির পরিধি বাড়াতে থাকি৷ এখানকার মানুষ এই উৎসবকে ভালোবাসে৷'' অস্ট্রেলিয়ায় ‘অক্টোবরফেস্ট' চলুন এবার পৃথিবীর আরেকপ্রান্তে যাওয়া যাক৷ অস্ট্রেলিয়ানরা এমনিতেই পান করতে ভালোবাসে৷ এবং সেটা অল্পস্বল্প নয়৷ ফলে অক্টোবরফেস্ট নামক বিয়ার উৎসবটি যে তারাও নিজেদের দেশে চাইবে, এটাই স্বাভাবিক৷ অস্ট্রেলিয়ার সবচেয়ে বড় দুই শহর - সিডনি এবং মেলবোর্নে উল্লেখযোগ্য সংখ্যক অক্টোবরফেস্টের আয়োজন করা হয়৷ সেদেশের জার্মান বার, জার্মান রেস্তোরাঁ এবং বিভিন্ন বিশ্ববিদ্যালয়ের ক্যাম্পাসসহ নানা জায়গায় এই উৎসব হয়ে থাকে৷ অস্ট্রেলিয়ার মতো, দক্ষিণ অ্যামেরিকাও মিউনিখ থেকে অনেক দূরে অবস্থিত৷ কিন্তু তাই বলে, সেখানে অক্টোবরফেস্ট হবে না, এটাতো হতে পারে না৷ ব্রাজিলের ব্লুমেনাউ শহরটিতে সে অঞ্চলের সবচেয়ে বড় অক্টোবরফেস্টের আয়োজন করা হয়৷ প্রতি বছর গড়ে পাঁচ লাখের মত মানুষ এই উৎসবে হাজির হন৷ ঢাকা, মুম্বাইয়েও হয় এই উৎসব আচ্ছা, দক্ষিণ এশিয়ায় কি এই উৎসব হয় না? যাদের মনে এই প্রশ্নটি জেগেছে, তাদেরকে বলি, বাংলাদেশ এবং ভারতেও অক্টোবরফেস্টের আয়োজন হয়ে থাকে৷ ঢাকার ব়্যাডিসন হোটেলে গত বছর অক্টোবরফেস্ট পালন করা হয়৷ সেই উৎসবে ছিল ক্লাসিক জার্মান সালাদ, ‘ব্রেইজড প্রাইম বিফ স্ট্রিপ', জার্মান পিলাফ, বাভারিয়ান ক্রিমসহ জনপ্রিয় অনেক জার্মান খাবার এবং অবশ্যই পানীয়৷ আর ২০১০ সাল থেকে ভারতের মুম্বাইয়েও আয়োজন করা হচ্ছে অক্টোবরফেস্ট৷ ক্রমশ এই উৎসবের পরিধি বাড়ছে৷ শেষ করার আগে, আরো একটি অঞ্চলের কথা বলা যাক৷ উৎসব আসলে কোন গণ্ডি মানেনা৷ তাইতো, ফিলিস্তিনের খ্রিষ্টান গ্রাম টাইবাহতেও আয়োজন করা হয় অক্টোবরফেস্ট৷ সেই উৎসবে আরব অঞ্চলের বিভিন্ন খাবারের সঙ্গে থাকে স্থানীয়ভাবে তৈরি বিয়ার৷ সেই বিয়ারের নামও টাইবাহ, যার অর্থ হচ্ছে ‘সুস্বাদু'৷ প্রতিবেদন: সারাহ স্টোলার্জ, ক্লেয়ার অ্যাটকিনসন / এআই সম্পাদনা: হোসাইন আব্দুল হাই",
  "manualKeyPhrases" : [ "বিয়ার উৎসব", "ঢাকা", "আদমশুমারি", "জার্মান", "মিউনিখ", "অক্টোবরফেস্ট" ],
  "automaticKeyPhrases" : [ "" ]
}