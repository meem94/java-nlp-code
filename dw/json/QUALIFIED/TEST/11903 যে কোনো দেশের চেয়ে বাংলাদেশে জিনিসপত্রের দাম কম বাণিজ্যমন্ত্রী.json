{
  "docID" : 11903,
  "source" : "http://www.dw.com/",
  "lang" : "BN",
  "url" : "http://www.dw.com/bn/যে-কোনো-দেশের-চেয়ে-বাংলাদেশে-জিনিসপত্রের-দাম-কম-বাণিজ্যমন্ত্রী/a-15440660",
  "title" : "যে কোনো দেশের চেয়ে বাংলাদেশে জিনিসপত্রের দাম কম: বাণিজ্যমন্ত্রী",
  "date" : "06.10.2011",
  "writter" : "",
  "categories" : [ "সমাজ সংস্কৃতি" ],
  "article" : "জার্মানির সঙ্গে বাংলাদেশের বাণিজ্য সম্পর্ক বেশ ভালই বলা যায়৷ কেন না, জার্মানি হচ্ছে বাংলাদেশের দ্বিতীয় রপ্তানি বাজার৷ এই বাজার আরও বাড়াতে সম্প্রতি বাংলাদেশের বাণিজ্যমন্ত্রী ফারুক খান জার্মানি সফর করে গেছেন৷ বাণিজ্যমন্ত্রী ফারুক খান প্রায় সপ্তাহখানেক ছিলেন জার্মানিতে৷ এসময় তিনি জার্মান ব্যবসায়ী, যাঁরা বাংলাদেশের সঙ্গে ব্যবসা করছেন এবং ভবিষ্যতে যাঁরা ব্যবসা করতে ইচ্ছুক, তাঁদের সঙ্গে কথা বলেছেন৷ রাজধানী বার্লিন ছাড়াও তিনি গিয়েছেন ফ্রাঙ্কফুর্ট, হামবুর্গ, ড্যুসেলডর্ফ, স্টুটগার্ট এবং উলম শহরে৷ মানে, বেশ ব্যস্ত সময় কাটিয়েছেন বাণিজ্যমন্ত্রী৷ এরই ফাঁকে তাঁর সঙ্গে কথা হয় বার্লিনে, গাড়িতে বসে৷ তিনি যাচ্ছিলেন জার্মান ব্যাংকারদের সঙ্গে বৈঠক করতে৷ মন্ত্রীকে প্রথমেই জিজ্ঞেস করি, এই যে এত আলোচনা, ব্যবসায়ীদের মূলত তিনি কী বলতে চাইছেন? উত্তরে ফারুক খান বললেন, ‘‘মূলত যে কথাটা বলার চেষ্টা করেছি সেটা হচ্ছে, বাংলাদেশে এখন ব্যবসা করার একটা পরিবেশ সৃষ্টি হয়েছে৷ বিশেষ করে বিদ্যুত ও গ্যাসের সমস্যার ধীরে ধীরে সমাধান হচ্ছে৷ এছাড়া পাঁচ-ছয় বছর আগে বাংলাদেশ দুর্নীতিগ্রস্ত দেশ হিসেবে পরিচিত ছিল৷ বর্তমানে সেখান থেকেও আমরা অনেক দূরে সরে এসেছি৷ তাছাড়া বিশ্বমন্দায় আমরা প্রমাণ করেছি যে বাংলাদেশ ভালো মানের পণ্য ক্রেতাদের কাছে সময়মতো পৌঁছে দিতে পারে৷'' এছাড়া তথ্য প্রযুক্তি, ওষুধ, সড়ক ও বিমানবন্দর নির্মাণ সহ অন্যান্য খাতে বিনিয়োগ করার জন্য তিনি জার্মান ব্যবসায়ীদের আহ্বান জানিয়েছেন৷ বাণিজ্যমন্ত্রীর সঙ্গে আলোচনার আগে কথা হচ্ছিল বার্লিনের পাশের সুন্দর শহর পোস্টডামের চেম্বার অব কমার্সের এক ঊর্ধ্বতন কর্মকর্তা ইয়েঞ্জ উলমানের সাথে৷ কথা প্রসঙ্গে তিনি বলছিলেন যে, বাংলাদেশ থেকে এখন কিছু সবজি আর ফল আমদানি করছে জার্মানি৷ কিন্তু প্রায় দেখা যায় জার্মানিতে পৌঁছার আগেই সেগুলো পচে যায়৷ উলমান বললেন, রপ্তানি করার আগে যদি এই বিষয়টার দিকে খেয়াল রাখা যায় তাহলে ভবিষ্যতে আরও বেশি করে সবজি আর ফল রপ্তানি করতে পারবে বাংলাদেশ৷ বাণিজ্যমন্ত্রীর কাছে এই বিষয়টা তুলতেই তিনি বললেন, ‘‘ঢাকা বিমানবন্দরের কার্গো হ্যান্ডেলিং-এর বিষয়টা উন্নত করা হচ্ছে৷ এছাড়া একটা ফ্রিজার রুমও তৈরি করা হচ্ছে৷ এছাড়া ‌ইতিমধ্যে দুটি নতুন বিমান এসেছে এবং আগামী বছরের প্রথম দিকে আরও দুটি নতুন বিমান আসছে৷ তখন জার্মানির সঙ্গে বাংলাদেশের সরাসরি বিমান যোগাযোগ স্থাপনের পরিকল্পনা রয়েছে৷'' বাংলাদেশ ও জার্মানির মধ্যে ব্যবসার অন্যতম একটি বিষয় জাহাজশিল্প৷ জার্মানির জন্য মোট ত্রিশটি জাহাজ বানাচ্ছে বাংলাদেশ৷ বাণিজ্যমন্ত্রী বললেন, ‘‘এই মুহূর্তে আমরা শুধু জাহাজের বডি তৈরি করছি৷ কিন্তু এখন আমরা চেষ্টা করছি শুধু ইঞ্জিন বাদে, প্রায় ৭০ শতাংশ তৈরি করে দেয়ার৷'' বাণিজ্যমন্ত্রীর সঙ্গে কথা বলতে গেলে অনিবার্যভাবেই দ্রব্যমূল্য প্রসঙ্গটা চলে আসে৷ তিনি বললেন, ‘‘বিভিন্ন পদক্ষেপ নেয়ার কারণে ঢাকায় জিনিসপত্রের দাম কলকাতা, দিল্লি, কাঠমান্ডু, ইসলামাবাদ, কলম্বোর চেয়ে কম৷ তবে এটাও ঠিক যে দেশের অনেক লোক দরিদ্রসীমার নীচে বাস করে এবং তাদের খুব কষ্ট হচ্ছে৷'' উল্লেখ্য, জার্মানির সঙ্গে বাংলাদেশের ব্যবসার পরিমাণ গত বছর চার বিলিয়ন ডলার ছাড়িয়ে গেছে৷ প্রতিবেদন: জাহিদুল হক সম্পাদনা: দেবারতি গুহ",
  "manualKeyPhrases" : [ "বাণিজ্যমন্ত্রী", "বাংলাদেশ", "সড়ক", "ওষুধ", "জাহাজ", "বিমান", "জার্মানি", "প্রযুক্তি" ],
  "automaticKeyPhrases" : [ "" ]
}