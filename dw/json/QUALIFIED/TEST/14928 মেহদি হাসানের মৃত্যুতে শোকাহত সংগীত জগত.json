{
  "docID" : 14928,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেহদি-হাসানের-মৃত্যুতে-শোকাহত-সংগীত-জগত/a-16023415",
  "title" : "মেহদি হাসানের মৃত্যুতে শোকাহত সংগীত জগত",
  "date" : "14.06.2012",
  "writter" : "",
  "categories" : [ "বিনোদন" ],
  "article" : "‘গজল সম্রাট' খ্যাত ভারতীয় বংশোদ্ভূত কিংবদন্তী পাকিস্তানি গায়ক মেহদি হাসান আর নেই৷ তাঁর মৃত্যুতে ভারত, পাকিস্তান, বাংলাদেশসহ দক্ষিণ এশিয়ার সংগীত প্রিয় মানুষ গভীরভাবে শোকাহত৷ শুক্রবার তাঁকে দাফন করা হবে৷ দীর্ঘদিন অসুস্থ থাকার পর বুধবার মারা গেলেন জনপ্রিয় গজল শিল্পী মেহদি হাসান৷ মৃত্যুকাল তাঁর বয়স হয়েছিল ৮৫ বছর৷ তবে অসুস্থতার কারণে গত ১০ বছর ধরে তিনি আর গান গাইতে পারেননি৷ ১৯২৭ সালে তৎকালীন ভারতে জন্ম গ্রহণ করেন এই মহান শিল্পী৷ পরে ১৯৪৭ সালে ভারত বিভক্ত হলে সপরিবারে মুসলিম অধ্যুষিত পাকিস্তানে পাড়ি জমান মেহদি হাসান৷ তবে কর্মজীবনের প্রথমদিকে সাইকেল দোকানে এবং গাড়ি মেরামতের কাজ করতে হয়েছে এই প্রতিভাবান শিল্পীকে৷ পরে তাঁর গানের প্রতিভা বিকশিত হলে তিনি সেসব কাজ ছেড়ে একনিষ্ঠভাবে সুরের ভূবনে মনোনিবেশ করেন৷ পাকিস্তানের ঘরে ঘরে, বাজারে ও যানবাহনে প্রায়ই শোনা যায় মেহদি হাসানের গজল৷ এছাড়া পাকিস্তানের তিন শতাধিক চলচ্চিত্রে স্থান পেয়েছে তাঁর সুর ও গান৷ এমন বড় মাপের সুরস্রষ্টার মৃত্যুতে শোকাহত ভারত, পাকিস্তান ও বাংলাদেশের সংগীত জগত৷ ভারতের জনপ্রিয় সংগীত শিল্পী লতা মঙ্গেশকর মেহদি হাসান'কে বলতেন ‘স্রষ্টার কণ্ঠ'৷ তাঁর মৃত্যুতে মঙ্গেশকর বলেন, ‘‘তাঁর মতো শিল্পী হাজার বছরে একজনই জন্মায়৷ তাঁর প্রয়াণে সংগীত জগত এক মহান ও কিংবদন্তী শিল্পীকে হারালো৷'' মেহদি হাসানের কাছে গান শিখেছিলেন জনপ্রিয় শিল্পী তালাত আজিজ৷ তিনি বলেন, ‘‘আর কখনও দ্বিতীয় মেহদি হাসান আসবে না৷ আমি তাঁর শিষ্য ছিলাম৷ আমি তাঁর সাথে অনেক সময় কাটিয়েছি৷ আমার কাছে তিনি একজন তারকা৷ তিনি গজল জগতের এক মূল্যবান সম্পদ ছিলেন৷'' বাংলাদেশের জনপ্রিয় শিল্পী শাহনাজ রহমতউল্লাহ মেহদি হাসানের মৃত্যুতে গভীর শোক প্রকাশ করে বলেন, ‘‘মেহদি হাসান শিল্পী হিসেবে যেমন ছিলেন রুচিশীল, মানুষ হিসেবেও তাই৷ তাঁর কথা বলা ও ব্যবহার এতটাই মার্জিত ছিল যে, তাঁর ব্যক্তিত্বের প্রভাব যে কাউকে ছাড়িয়ে যেত৷ গজলের দরবারের শাহেনশাহ ছিলেন তিনি৷ তবে তিনি গজলকে শাসন করেননি, ছড়িয়ে দিয়েছেন৷'' এএইচ / ডিজি (এপি, পিটিআই)",
  "manualKeyPhrases" : [ "সম্রাট", "পাকিস্তান", "মেহদি", "হাসান", "গজল", "সংগীত" ],
  "automaticKeyPhrases" : [ "" ]
}