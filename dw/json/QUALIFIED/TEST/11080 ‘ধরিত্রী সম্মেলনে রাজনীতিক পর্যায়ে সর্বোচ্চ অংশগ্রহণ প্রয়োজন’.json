{
  "docID" : 11080,
  "source" : "http://www.dw.com/",
  "lang" : "BN",
  "url" : "http://www.dw.com/bn/ধরিত্রী-সম্মেলনে-রাজনীতিক-পর্যায়ে-সর্বোচ্চ-অংশগ্রহণ-প্রয়োজন/a-15995803",
  "title" : "‘ধরিত্রী সম্মেলনে রাজনীতিক পর্যায়ে সর্বোচ্চ অংশগ্রহণ প্রয়োজন’",
  "date" : "03.06.2012",
  "writter" : "",
  "categories" : [ "সমাজ সংস্কৃতি" ],
  "article" : "ব্রাজিলের রিও দে জানেরো শহরে চলতি আসে অনুষ্ঠিত হবে জাতিসংঘ ধরিত্রী সম্মেলন৷ বাংলাদেশের জলবায়ু বিশেষজ্ঞ ড. আইনুন নিশাত মনে করেন, এই সম্মেলনে বাংলাদেশ থেকে রাজনৈতিক পর্যায়ে যতটা সম্ভব সর্বোচ্চ অংশগ্রহণ জরুরি৷ আগামী ২০ থেকে ২২ জুন ব্রাজিলের রিও দে জানেরোতে অনুষ্ঠিত হবে জাতিসংঘ ধরিত্রী সম্মেলন৷ বিশ্বের বিভিন্ন দেশের রাষ্ট্রপ্রধানরা এই সম্মেলনে অংশ নেবেন৷ বাংলাদেশের জলবায়ু বিশেষজ্ঞ ড. আইনুন নিশাত এই প্রসঙ্গে বলেন, ‘‘আমরা ধারণা করছি বিশ্বের ১২০টি'র বেশি দেশের রাষ্ট্রপ্রধানরা এই সম্মেলনে অংশ নেবেন৷ ব্রাজিল সরকার সম্ভবত ১৬০টি দেশের রাষ্ট্রপ্রধানের জন্য প্রস্তুতি নিচ্ছে৷ অর্থাৎ বলা যেতে পারে, পৃথিবীতে জাতিসংঘের সাধারণ অধিবেশনে যত রাষ্ট্রপ্রধান জড়িত হন, তার বাইরে সবচেয়ে বড় আয়োজন এটি৷'' রিও দে জানেরো'র এই সম্মেলনের বিষয়ে বাংলাদেশে একটি কারিগরি কমিটি গঠন করা হয়েছে৷ পল্লী কর্ম-সহায়ক ফাউন্ডেশন'এর এই চেয়ারম্যান কাজি খলিকুজ্জামান আহমেদ এই কমিটির প্রধান৷ ড. আইনুন নিশাত নিজেও কমিটিতে রয়েছেন৷ এই প্রসঙ্গে তিনি বলেন, ‘‘আমরা একটি নিজস্ব প্রতিবেদন তৈরি করার চেষ্টা করছি যেটা হয়ত জুন মাসের প্রথম সপ্তাহ নাগাদ তৈরি হয়ে যাবে৷ সেখানে আমরা দেখতে পাচ্ছি, বাংলাদেশ সরকার ইতিমধ্যে পর্যাপ্ত আইন, পলিসি, স্ট্র্যাটেজি সবকিছুই করেছে কিন্তু বাস্তবায়নের ক্ষেত্রে কিছুটা ধীরগতি, কিছুটা অর্থের অভাব, কিছুটা যোগ্যতার অভাব, কিছুটা মনটরিং'এর অভাব রয়েছে''৷ বলাবাহুল্য, বিশ্বে জলবায়ু পরিবর্তনের ফলে ব্যাপক ক্ষতিগ্রস্ত দেশগুলোর মধ্যে অন্যতম বাংলাদেশ৷ এই দেশ বিভিন্ন পর্যায় থেকে অর্থ সহায়তা পেতে পারে, মনে করেন আইনুন নিশাত৷ এই প্রসঙ্গে তিনি বলেন, ‘‘আমাদের টাকার প্রয়োজন আছে, সেটা কেউ অস্বীকার করছে না৷ যারা টাকা দেবে তারাও টাকা দিতে প্রস্তুত৷ কিন্তু নিতে গেলে কিছু প্রক্রিয়ার ব্যাপার আছে৷ অর্থাৎ এই টাকাটা যারা দেবে মানে উন্নত দেশগুলো, তাদেরতো করদাতার টাকা৷ কাজের তারা চাইবে এই টাকা ব্যবহারে অ্যাকাউন্টিবিলিটি, টাকা ব্যবহারে স্বচ্ছতা এবং এর ব্যবহার যাতে যথোপযুক্ত জায়গায় হয় সেটির নিশ্চয়তা৷'' বাংলাদেশ থেকে একটি বড় প্রতিনিধি দল অংশ গ্রহণ করবে রিও+২০ সম্মেলনে৷ তবে এই দলে কারিগরী সদস্যদের সংখ্যাই বেশি৷ বিশ্বের অধিকাংশ দেশের রাষ্ট্রপ্রধানরা এই সম্মেলনে অংশ নিলেও বাংলাদেশের প্রধানমন্ত্রী শেখ হাসিনা সম্মেলনে অংশ নেবেন কিনা, সেটি এখনও নিশ্চিত হওয়া যায় নি৷ ড. আইনুন নিশাত মনে করেন, এই সম্মেলনে বাংলাদেশ থেকে রাজনীতিক পর্যায়ে যতটা সম্ভব সর্বোচ্চ অংশগ্রহণ জরুরী৷ তিনি বলেন, ‘‘ড. খলিকুজ্জামান এবং তাঁর নেতৃত্বে অন্যান্য যারা এই সম্মেলনে অংশগ্রহণ করবেন, তারা হচ্ছেন কারিগরী কর্মকর্তা৷ কিন্তু রাজনীতিক পর্যায়ে যেন আমাদের অংশগ্রহণটা যতটা সম্ভব সর্বোচ্চ পর্যায়ে থাকে সেই চেষ্টা করা প্রয়োজন৷ কারণ রাজনৈতিক অঙ্গীকার ছাড়া কারিগরী বিশেষজ্ঞদের পরামর্শ কোনদিনই কাজে আসবে না৷'' সাক্ষাৎকার: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "বাংলাদেশ", "নিশাত", "জলবায়ু", "সম্মেলন", "ধরিত্রী", "ব্রাজিল" ],
  "automaticKeyPhrases" : [ "" ]
}