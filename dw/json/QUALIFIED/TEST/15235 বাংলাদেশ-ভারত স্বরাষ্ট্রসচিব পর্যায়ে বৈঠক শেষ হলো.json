{
  "docID" : 15235,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-ভারত-স্বরাষ্ট্রসচিব-পর্যায়ে-বৈঠক-শেষ-হলো/a-16310046",
  "title" : "বাংলাদেশ-ভারত স্বরাষ্ট্রসচিব পর্যায়ে বৈঠক শেষ হলো",
  "date" : "17.10.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "এই বৈঠকে সীমান্ত হত্যা কমিয়ে শূন্যের কোঠায় আনতে ভারতের পক্ষ থেকে আবারো প্রতিশ্রুতি পাওয়া গেছে৷ তবে ভারতের স্বরাষ্ট্রসচিব দাবি করেছেন যে, বিএসএফ একমাত্র আত্মরক্ষার্থেই গুলি ছোড়ে৷ স্বরাষ্ট্রসচিব পর্যায়ের এই বৈঠকে বাংলাদেশ ভারতের স্থল সীমান্ত চূড়ান্ত করা, সীমান্ত হত্যা, সীমান্ত অপরাধ দমন, ভিসা সহজ করাসহ আরো কয়েকটি বিষয় নিয়ে আলোচনা হয়৷ বৈঠক শেষে সন্ধ্যায় যৌথ সংবাদ সম্মেলনে জানানো হয় যে, দুই দেশই দুই দেশের নাগরিকদের জন্য ভিসা সহজ করার ব্যাপারে একমত হয়েছে৷ এছাড়া, সীমান্ত অপরাধ দমনে দুই দেশের সহযোগিতা অব্যাহত থাকবে৷ চলবে সীমান্তে যৌথ টহল৷ আর সন্ত্রাসী, চোরাচালানকারী ও মানব পাচারকারীদের ব্যাপারে দুই দেশ ইন্টারপোলের মাধ্যমে তথ্য বিনিময় করবে৷ সীমান্ত হত্যা প্রসঙ্গে সাংবাদিকদের প্রশ্নের জবাবে ভারতের স্বরাষ্ট্রসচিব আর কে সিং বলেন, ভারত সীমান্ত হত্যা শূন্যের কোঠায় নামিয়ে আনতে প্রতিশ্রুতি বদ্ধ৷ তিনি দাবি করেন, বিএসএফ শুধুমাত্র আত্মরক্ষার জন্য গুলি ছোড়ে৷ বাংলাদেশের পরিসংখ্যান প্রত্যাখ্যান করে তিনি বলেন, চলতি বছরে সীমান্তে ৬ জন বাংলাদেশি মারা গেছেন৷ তিনি জানান, সীমান্তে সব হত্যার তদন্ত করছেন তাঁরা৷ তদন্ত শেষে ব্যবস্থা নেয়া হবে৷ বাংলাদেশের স্বরাষ্ট্রসচিব কি কিউ কে মোস্তাক জানান, বাংলাদেশের কারাগারে আটক অনুপ চেটিয়াকে কিছু আইনগত প্রক্রিয়া শেষে ভারতের কাছে ফেরত দেয়া হবে৷ আর ভারতও তথ্য চেয়েছে সেখানে থাকা বঙ্গবন্ধু হত্যা মামলার আসামিদের ব্যাপারে৷ তারা সেখানে থাকলে ভারত ফেরত দেবে৷ এজন্য বন্দি বিনিময় চুক্তির দরকার নেই৷ রাজনৈতিক সিদ্ধান্তে সার্ক কনভেনশনের আওতায় এসব করা যাবে৷ ভারতের স্বরাষ্ট্রসচিব জানান, দুই দেশের অমিমাংশিত স্থলসীমা চিহ্নিত করা প্রায় চূড়ান্ত হয়েছে৷ এজন্য ম্যাপিং-এর কাজ শেষ৷ এখন ভারতের সংসদ অনুমোদ করলই তা কার্যকর হবে৷",
  "manualKeyPhrases" : [ "বাংলাদেশ", "শেষ", "বৈঠক", "হত্যা", "সীমান্ত", "ভারত" ],
  "automaticKeyPhrases" : [ "" ]
}