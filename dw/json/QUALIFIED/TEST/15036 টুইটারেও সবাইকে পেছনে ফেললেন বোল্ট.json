{
  "docID" : 15036,
  "source" : "http://www.dw.com/",
  "lang" : "BN",
  "url" : "http://www.dw.com/bn/টুইটারেও-সবাইকে-পেছনে-ফেললেন-বোল্ট/a-16158037",
  "title" : "টুইটারেও সবাইকে পেছনে ফেললেন বোল্ট",
  "date" : "10.08.2012",
  "writter" : "",
  "categories" : [ "খেলাধুলা" ],
  "article" : "অলিম্পিক ইতিহাসে প্রথমবারের মতো টানা দু’বার ১০০ ও ২০০ মিটারে স্বর্ণপদক জিতলেন জ্যামাইকার কিংবদন্তী ইউসেইন বোল্ট৷ এই রেকর্ডের পর মাইক্রো ব্লগ টুইটারেও তিনি সবাইকে ছাড়িয়ে গেলেন৷ মিনিটে তাঁর নাম উচ্চারিত হলো দুই হাজার বার৷ বৃহস্পতিবার রাতে লন্ডন অলিম্পিকের সবগুলো স্পট লাইট ছিল এই জ্যামাইকান দৌড়বিদের ওপর৷ ট্র্যাকে নিজেকে অবিসংবাদিত কিং হিসেবেই প্রতিষ্ঠিত করলেন ইউসেইন বোল্ট৷ সামাজিক গণমাধ্যম পর্যবেক্ষক সংস্থা মাস রেলেভান্স জানিয়েছে, বোল্টের এই দুর্দান্ত সাফল্যের পর টুইটার ছিল বোল্টময়৷ মোট ৮০ হাজারেরও বেশিবার বোল্টের নাম টুইট হয়েছে টুইটারে, গড়ে নাকি প্রতি মিনিটে দুই হাজার করে বোল্টকে নিয়ে টুইট হয়েছে মাইক্রোব্লগে, যেটাও একটা রেকর্ড৷ কারণ অলিম্পিকের আর কোনো তারকাকে নিয়ে এত অল্প সময়ে এতবার টুইট করা হয়নি৷ অলিম্পিকের প্রথম দশদিন অবশ্য বোল্টকে নিয়ে টুইটের গতি এতবেশি ছিল না, মোট ৩,৩৮,০০০ বার টুইট হয়েছে বোল্টকে নিয়ে৷ সেই তুলনায় আরেক চ্যাম্পিয়ন অলিম্পিয়ান সাঁতারু মাইকেল ফেল্পসকে নিয়ে টুইটের সংখ্যা ছিল অনেক বেশি, মোট ৫,৭৪,০০০ বার৷ তারও ওপরে ছিলেন মার্কিন বাস্কেটবল তারকা লেব্রোন জেম্স এবং ব্রিটিশ স্প্রিং ডাইভার টম ড্যালে৷ অলিম্পিকের প্রথম দশদিনে সবচেয়ে বেশি টু্ইট হয়েছে সাঁতার নিয়ে, তারপরে ছিল জিমন্যাস্টিকস, বাস্কেটবল, ফুটবল এবং ভলিবল৷ তবে ট্র্যাক অ্যান্ড ফিল্ডে বোল্টের আগমন অ্যাথলেটিক্সকে অনেক সামনে ঠেলে দিয়েছে৷ তবে মোটের ওপর এবারের অলিম্পিক কিন্তু খুব একটি সাড়া জাগাতে পারেনি মাইক্রোব্লগের জগতে৷ টুইটারে অলিম্পিকের প্রথম দশদিনে মোট দুই কোটি ৮৪ লাখ বার টুইট হয়েছে এই আসর নিয়ে, প্রতি মিনিটে ১৯৭৫ বার৷ তবে অন্যান্য ইভেন্টের তুলনায় তা অনেক কম৷ যেমন গত বছর ব্রিটিশ রাজপুত্র উইলিয়াম আর কেটের বিয়ের সময় টুইট ছিল প্রতি মিনিটে ৬৩৬৯৷ আর মার্কিন টিভি শো অ্যামেরিকান আইডল'এর সময় সেটি ছিল প্রতি মিনিটে ২৩,৮৭৬ বার! ট্র্যাকে মৃত বাবার ছাই অলিম্পিকে কত রকমের ঘটনাই না ঘটে৷ এই যেমন মৃত অসি ট্রিপল জাম্পার জর্জ অ্যাভের মৃতদেহের ছাইভস্ম ট্র্যাকে ছড়িয়ে দিলেন তাঁর মেয়ে৷ সেই ১৯৪৮ সালে এই লন্ডনেই অনুষ্ঠিত অলিম্পিকে রুপা জিতেছিলেন অসি ক্রীড়াবিদ জর্জ অ্যাভে৷ খুব ইচ্ছা ছিল শেষ বারের মতো আবারও লন্ডন অলিম্পিকটা নিজের চোখে দেখে যাওয়ার৷ কিন্তু তার ছয় বছর আগেই চিরবিদায় নেন তিনি৷ তবে তাঁর পরিবার এই শেষ ইচ্ছা পুরণের উদ্যোগ নেয়৷ তাঁর মেয়ে রবিন গ্লিনসহ পরিবারের সকলে এবার হাজির ছিলেন অলিম্পিক স্টেডিয়ামে৷ আর তাঁদের সঙ্গে ছিল মৃত বাবার দেহের ছাইভস্ম৷ গ্যালারিতেই ছিলেন তাঁরা, তবে এক পর্যায়ে একেবারে ট্র্যাকের কাছে চলে আসেন৷ এরপর সঙ্গে থাকা ছাই বাতাসে উড়িয়ে দেন ট্র্যাকে৷ আর সেই ছাই গিয়ে পড়ে ট্রিপল জাম্পের ট্র্যাকের ওপর৷ সকলেই অবাক হয়ে ভাবছিল, করছে কি সে! তবে মৃত বাবা জর্জ অ্যাভেকে এভাবে ট্র্যাকে ফিরিয়ে আনতে পেরে কিন্তু বেশ তৃপ্ত রবিন গ্লিন, তাঁর মা আর তাঁর পরিবার৷ আরআই / ডিজি (ডিপিএ,এএফপি)",
  "manualKeyPhrases" : [ "টুইটার", "ইউসেইন বোল্ট", "লন্ডন", "অলিম্পিক", "স্বর্ণপদক" ],
  "automaticKeyPhrases" : [ "" ]
}