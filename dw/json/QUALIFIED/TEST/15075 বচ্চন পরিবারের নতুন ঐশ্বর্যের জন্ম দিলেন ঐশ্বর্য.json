{
  "docID" : 15075,
  "source" : "http://www.dw.com/",
  "lang" : "BN",
  "url" : "http://www.dw.com/bn/বচ্চন-পরিবারের-নতুন-ঐশ্বর্যের-জন্ম-দিলেন-ঐশ্বর্য/a-15534853",
  "title" : "বচ্চন পরিবারের নতুন ঐশ্বর্যের জন্ম দিলেন ঐশ্বর্য",
  "date" : "16.11.2011",
  "writter" : "",
  "categories" : [ "বিনোদন" ],
  "article" : "বলিউডের ‘রাজপরিবার’ বড়ই খুশি৷ অভিষেক ও ঐশ্বর্য পেলেন কন্যা, অমিতাভ ও জয়া বচ্চন নাতনি৷ আনন্দে মেতে উঠেছে বলিউড সহ গোটা দেশ৷ অনেকে ভেবেছিলেন, পরিবারের নতুন সদস্যের আগমনকে স্মরণীয় করে রাখতে গত শুক্রবার, মানে ১১.১১.১১ তারিখেই ঐশ্বর্য তার সন্তানের জন্ম দেবেন৷ কিন্তু না, নতুন ‘জুনিয়র' বচ্চন এলো বুধবার৷ মা ও শিশু দুজনেই ভালো আছে৷ তার চেয়েও বড় খবর হলো, এমন সুখবরের পরও বচ্চন পরিবার মোটামুটি স্বাভাবিকভাবেই আনন্দ করতে পারছে৷ ভারতের অসংখ্য ২৪ ঘণ্টার টেলিভিশন স্টেশনের ভ্যান যুদ্ধকালীন তৎপরতায় তাদের বাড়ি বা হাসপাতাল ঘিরে নেই৷ পরিবারের সদস্যদেরও কেউ অযথা বিরক্ত করছে না৷ আসলে আগে থেকেই এবিষয়ে একটা বোঝাপড়া হয়ে গিয়েছিল৷ আসলে তাঁর পরিবারের প্রতি সংবাদ মাধ্যমের অনেক আচরণ সম্পর্কে অমিতাভ বেশ কিছুকাল ধরে এত বিরক্ত ছিলেন, যে শেষ পর্যন্ত টেলিভিশনের কর্তাব্যক্তিরা মিলে এই সিদ্ধান্ত নিলেন৷ ভারতে এমন ঘটনা সত্যি অভূতপূর্ব৷ সবার আগে খবরটি দিলেন বাবা অভিষেক৷ টুইটার বার্তায় শুধু লিখেছেন, ‘ইটস আ গার্ল'৷ ব্যস, আর কিছু লেখেন নি৷ লেখার প্রয়োজনও হয় নি৷ অমিতাভও তাঁর ‘টুইটার পরিবার'কে লিখেছেন, ‘‘দাদাজি হলাম৷'' নাতনিকে দেখেও মুগ্ধ তিনি৷ নিজের কন্যা শ্বেতার দুই সন্তান রয়েছে, ফলে পরিবারে এই প্রজন্মের তৃতীয় সন্তান ঐশ্বর্যের কন্যা৷ টেলিভিশনকে দূরে রাখলেও ইন্টারনেটই হয়ে উঠেছে পরিবারের সঙ্গে বহির্জগতের সঙ্গে যোগাযোগের সূত্র৷ টুইটার ও ব্লগের মাধ্যমে অসংখ্য শুভেচ্ছাবার্তা আসছে বচ্চন পরিবারের কাছে৷ বলিউড তারকারাও উচ্ছ্বাসের সঙ্গে সুন্দর সব বার্তা লিখছেন৷ পরিচালক করণ জোহর লিখেছেন, ‘‘এই মেয়েটি নিশ্চয় সর্বকালের সবচেয়ে সুন্দরী হতে চলেছে৷'' বড় হয়ে এই জুনিয়র বচ্চন যদি সত্যি বলিউডের আঙিনায় পা দেয়, তাহলে বচ্চন পরিবার সত্যি বলিউডের রাজপরিবার হিসেবে চূড়ান্ত স্বীকৃতি পাবে৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "ঐশ্বর্য", "অমিতাভ", "অভিষেক", "আনন্দ", "বচ্চন", "বলিউড", "পরিবার", "জয়া", "জন্ম" ],
  "automaticKeyPhrases" : [ "" ]
}