{
  "docID" : 12125,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-ভারত-সম্পর্ক-নিয়ে-ঢাকায়-সেমিনার/a-15768845",
  "title" : "বাংলাদেশ-ভারত সম্পর্ক নিয়ে ঢাকায় সেমিনার",
  "date" : "26.02.2012",
  "writter" : "",
  "categories" : [ "বিশ্ব" ],
  "article" : "সেমিনারে ভারতের ভারপ্রাপ্ত হাইকমিশনার সঞ্জয় ভট্টাচার্য বলেছেন, সীমান্ত হত্যাকাণ্ডের মূল কারণ সীমান্ত অপরাধ৷ আর বাংলাদেশের অর্থমন্ত্রী দুই দেশের রাজনীতিবিদদের মধ্যে সম্পর্ক বাড়ানোর কথা বলেছেন৷ ঢাকায় বাংলাদেশ-ভারত সম্পর্কের ওপর দুই দিনের সেমিনার শুরু হয়েছে শনিবার৷ শেষ হবে আজ রোববার৷ সেমিনারে বাংলাদেশ ও ভারতের মধ্যে বাণিজ্য, সীমান্ত সমস্যা, পানি বন্টনসহ নানা বিষয় নিয়ে আলোচনা হচ্ছে৷ এতে অংশ নিচ্ছেন দুই দেশের বিশেষজ্ঞরা৷ বেসরকারি পর্যায়ে আয়োজিত এই সেমিনারের প্রথমদিনে সীমান্ত হত্যাকাণ্ড এবং তিস্তার পানি বণ্টন প্রাধান্য পায়৷ বাংলাদেশের বক্তারা বলেন ভারত রাষ্ট্রীয় সর্বোচ্চ পর্যায় থেকে সীমান্তে গুলি না চালানোর বার বার প্রতিশ্রতি দেয়ার পরও তা বন্ধ হচ্ছেনা - যা দু:খজনক৷ জবাবে ঢাকায় ভারতের ভারপ্রাপ্ত হাইকমিশনার সঞ্জয় ভট্টাচার্য বলেন সীমান্ত হত্যাকাণ্ডের মূল কারণ সীমান্ত অপরাধ৷ তিনি জানান, সীমান্তে চোরাচালা, মাদক এবং অস্ত্রপাচার ও মানব পাচারসহ নানা ধরনের অপরাধ চলছে৷ সীমান্তের কিছু এলাকায় এই অপরাধ চরম আকার ধারণ করেছে৷ সেখানে বলেতে গেলে মাফিয়ারা নিয়ন্ত্রণ করছে৷ এইসব অপরাধ বন্ধে সীমান্তে যৌথ টহল এবং দুই দেশেরই নজরদারি বাড়াতে হবে৷ পানিবন্টণ প্রসঙ্গে তিনি বলেন, তিস্তা এবং ফেনী নদীর পানি বন্টন নিয়ে শিগগিরই দুই দেশ একটি সম্মানজনক সমঝোতায় পৌঁছবে৷ এনিয়ে ইতিমধ্যেই গুরুত্বপূর্ণ তথ্য উপাত্ত বিনিময় হয়েছে৷ এদিকে বাংলাদেশের অর্থমন্ত্রী আবুল মাল আব্দুল মুহিত বলেছেন, বাংলাদেশ ও ভারতের মধ্যে সম্পর্কের উন্নয়ন ঘটাতে হলে দুই দেশের রাজনীতিবিদদের মধ্যে সম্পর্ক বাড়াতে হবে৷ কিন্তু আমরা সেদিকে যাচ্ছিনা৷ আর এই অঞ্চলের মানুষের মতামতকেও গুরুত্ব দিতে হবে৷ কার্যকর করতে হবে সার্ককে৷ প্রতিবেদন: হারুন উর রশীদ স্বপন, ঢাকা সম্পাদনা: জাহিদুল হক",
  "manualKeyPhrases" : [ "বাংলাদেশ", "সঞ্জয়", "সেমিনার", "গুলি", "মাল", "মুহিত", "তিস্তা", "সীমান্ত", "ভারত" ],
  "automaticKeyPhrases" : [ "" ]
}