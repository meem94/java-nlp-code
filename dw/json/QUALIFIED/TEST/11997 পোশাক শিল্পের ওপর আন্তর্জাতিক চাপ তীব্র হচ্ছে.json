{
  "docID" : 11997,
  "source" : "http://www.dw.com/",
  "lang" : "BN",
  "url" : "http://www.dw.com/bn/পোশাক-শিল্পের-ওপর-আন্তর্জাতিক-চাপ-তীব্র-হচ্ছে/a-16835087",
  "title" : "পোশাক শিল্পের ওপর আন্তর্জাতিক চাপ তীব্র হচ্ছে",
  "date" : "25.05.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "ইউরোপীয় ইউনিয়নসহ বিশ্বের বিভিন্ন দেশ এবং ক্রেতারা বাংলাদেশের তৈরি পোশাক কারখানার শ্রমিকদের নিরাপত্তা এবং কাজের পরিবেশ উন্নয়নের তাগিদ দিচ্ছে৷ তা নাহলে ইউরোপীয় ইউনিয়ন জিএসপি সুবিধা প্রত্যাহারের কথা বলেছে৷ সাভারের রানা প্লাজায় মোট ৫টি তৈরি পোশাক কারখানা ছিল৷ সেই ভবন ধসের পরই চাপ তীব্র হয়েছে৷ এর আগে তাজরীন ফ্যাশানস-এ আগুনের পর পরিস্থিতি জটিল হতে থাকে৷ দাবি উঠতে থাকে বাংলাদেশের পোশাক কারখানার কাজের পরিবেশ এবং শ্রমিকদের নিরাপত্তার৷ ইউরোপীয় পার্লামেন্ট রীতিমত প্রস্তাব পাশ করে বলেছে বাংলাদেশের পোশাক কারখানার উন্নতি না হলে বাংলাদেশ পোশাক রপ্তানিতে ইউরোপীয় ইউনিয়নের দেশগুলোতে শুল্ক এবং কোটামুক্ত সুবিধা পাবেনা৷ বাংলাদেশ এই সুবিধা পাওয়ায় সর্বোচ্চ পোশাক রপ্তানি হয় ইউরোপে৷ গত বছর বাংলাদেশ তার মোট পোশাক রপ্তানির ৬০ ভাগ পাঠিয়েছে ইউরোপে৷ তার পরিমাণ প্রায় ১২ বিলিয়ন মার্কিন ডলার৷ এদিকে বাংলাদেশ তৈরি পোশাকে মার্কিন যুক্তরাষ্ট্রে জিএসপি সুবিধা পায়না৷ তবে পাওয়ার জন্য দেন দরবার এবং শুনানি চলছে৷ কিন্তু কাজের পরিবেশ এবং শ্রমিক নিরাপত্তা নিশ্চিত না হলে সে আশা পূরণ নাও হতে পারে৷ বাংলাদেশ গার্মেন্টস শ্রমিক ফেডারেশনের সভাপতি নাজমা আক্তার এই পরিস্থিতির জন্য প্রধানত মালিকদের দায়ী করেন৷ তিনি ডয়চে ভেলেকে জানান, ‘‘মালিকদের অতি মুনাফা লোভী মনোভাবের কারণে এই পরিস্থিতির সৃষ্টি হয়েছে৷ তারা শ্রমিকদের সুযোগ সুবিধা দিতে চান না৷ কম মজুরিতে যেনতেন পরিবেশে পোশাক তৈরি করে মুনাফা লোটে৷ শ্রম আইন মানেনা এবং শ্রমিকদের কল্যাণ তহবিলের অর্থ তাদের জন্য ব্যয় করেনা৷'' তবে তিনি মনে করেন এজন্য ক্রেতাদেরও দায় নিতে হবে৷ তারা বাংলাদেশ থেকে কম দামে পোশাক কিনতে চান৷ তাই তারা যতই বলুন পরিস্থিতির উন্নতি হচ্ছেনা৷ কার্যকরভাবে পোশাক কারখানার শ্রমিকের কল্যাণ চাইলে এত কম দামে পোশাক কেনার মানসিকতা ছাড়তে হবে৷ এদিকে তৈরি পোশাক শিল্পের মালিকদের সংগঠন বিজিএমইএ'র সহ সভাপতি শহীদুল আজিম ডয়চে ভেলেকে জানান, তারা আন্তর্জাতিক চাপ বিবেচনায় রেখেই পোশাক শিল্পের কাজের পরিবেশ এবং শ্রমিক নিরাপত্তার জন্য কাজ করছেন৷ কিছু কারখানা বন্ধও করে দেয়া হয়েছে ঝঁকিপূর্ণ ভবন এবং অগ্নি নিরাপত্তা না থাকার কারণে৷ আর কয়েক মাসের মধ্যে পরিস্থিতির যথেষ্ট উন্নতি হবে বলে জানান তিনি৷ এজন্য সরকার, বিজিএমইএ একযোগে কাজ করছে৷ তিনি আরও বলেন, নতুন মজুরি কাঠামো ঘোষণা হলে পোশাক শ্রমিকদের মজুরিও বাড়বে৷ তাঁর কথা, আন্তর্জাতিক চাপ মোকাবিলা করে বাংলাদেশের পোশাক শিল্প এগিয়ে যাবে৷ তবে তিনি মনে করেন, ক্রেতাদের পোশাকের সর্বনিম্ন দাম বেঁধে দেয়া উচিত৷ প্রতিযোগিতামূলকভাবে কম দামে পোশাক কেনার যে মানসিকতা, তা বাদ দিতে হবে৷ তাদের বুঝতে হবে সঠিক কর্মপরিবেশ, নিরাপত্তা এবং শ্রমিকদের বেতনের ওপরই পোশাকের দাম নির্ধারণ করা উচিত৷ এই দু'টিকে আলাদাভাবে বিবেচনার কোন সুযোগ নাই৷",
  "manualKeyPhrases" : [ "বাংলাদেশ", "কারখানা", "সুবিধা", "আন্তর্জাতিক চাপ", "তীব্র", "পোশাক শিল্প" ],
  "automaticKeyPhrases" : [ "" ]
}