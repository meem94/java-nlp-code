{
  "docID" : 15395,
  "source" : "http://www.dw.com/",
  "lang" : "BN",
  "url" : "http://www.dw.com/bn/পপ-রক-সংগীতাঙ্গনের-জনপ্রিয়-তারকা-টম-জোনস/a-16006015",
  "title" : "পপ, রক সংগীতাঙ্গনের জনপ্রিয় তারকা টম জোনস",
  "date" : "07.06.2012",
  "writter" : "",
  "categories" : [ "বিনোদন" ],
  "article" : "প্রায় পাঁচ দশকের সংগীত জীবনে পপ, রক, কান্ট্রি ও রিদম অ্যান্ড ব্লুজ গায়ক হিসাবে পেয়ে আসছেন বিশ্ব সাফল্য ও জনপ্রিয়তা৷ ৭ই মে এই সংগীত শিল্পীর ৭২তম জন্মবার্ষিকী৷ ষাট দশকের মাঝামাঝি সময় থেকেই অন্যতম জনপ্রিয় ব্রিটিশ সংগীত শিল্পী হিসেবে খ্যাতি পেয়েছেন টম জোনস৷ তাঁর প্রাণবন্ত ও উঁচু সুরেলা কণ্ঠে বিভিন্ন আঙ্গিকের বহু গান তিনি উপহার দিয়েছেন তাঁর অসংখ্য মুগ্ধ অনুরাগীদের৷ ১৯৬৫ সালে তাঁর দ্বিতীয় অ্যালবাম ‘ইটস নট আনইউজুয়াল' তাকে এনে দেয় আন্তর্জাতিক খ্যাতি৷ এই অ্যালবাম ইংল্যান্ডের হিট গানের তালিকায় ১ নম্বর এবং অ্যামেরিকার তালিকায় সেরা ১০টি গানের ১টি হিসেবে স্থান অধিকার করে৷ এ বছরেই শ্রেষ্ঠ নবাগত শিল্পী হিসেবে গ্র্যামি পুরস্কারে ভূষিত হন টম৷ টম জোনস এর জন্ম ১৯৪০ সালে ব্রিটেনের ওয়েলস-এ৷ আসল নাম টমাস জন উডওয়ার্ড৷ খুব ছোটবেলা থেকেই থেকেই গান গাইতে শুরু করেন তিনি৷ ১৯৬৩ সালে ওয়েলশ বিট সংগীত গোষ্ঠী ‘টমি স্কট অ্যান্ড দ্য সেনেটারস'-এ গায়ক হিসেবে যোগ দেন৷ আর সেই থেকে শুরু হয় তাঁর সংগীত জীবন৷ ৬৪ সালে সংগীত ম্যানেজার গর্ডন মাইলসের দৃষ্টি আকর্ষণ করেন টম৷ গর্ডন তাকে নিয়ে আসেন লন্ডনে৷ এখানে ডেকা রেকর্ড কোম্পানির সাথে চুক্তিবদ্ধ হোন তিনি এবং টম জোনস নামে শুরু হয় তাঁর একক শিল্পীর ক্যারিয়ার৷ তারপর থেকেই একের পর এক হিট অ্যালবাম বেরোয় বাজারে৷ একাধিক চলচ্চিত্র ও টিভি সিরিজের আবহ সংগীতে কণ্ঠ দিয়েছেন টম৷ তাঁর মধ্যে জেমস বন্ড ছায়াছবি ‘থান্ডারবল' উল্লেখযোগ্য৷ তাঁর অসংখ্য অ্যালবাম বেরিয়েছে বাজারে৷ বিশ্বব্যাপী ১০ কোটিরও বেশি কপি বিক্রি হয়েছে৷ ১৯৯৯ সালে ইংল্যান্ডের নাইট উপাধি, একবার গ্র্যামি, দু'বার ব্রিট সহ আরো বহু পুরস্কারে ভূষিত হয়েছেন স্যার টমাস জন উডওয়ার্ড৷ চৌঠা জুন ইংল্যান্ডের রাণী দ্বিতীয় এলিজাবেথ এর হীরক জয়ন্তী কনসার্টে নতুনসহ বেশকিছু পুরোনো গান পরিবেশন করেন টম জোনস৷ তার মধ্যে ছিল তাঁর চির সবুজ হিট গান ‘ডেলাইলা'৷ প্রতিবেদন: মারুফ আহমদ সম্পাদনা: সঞ্জীব বর্মন",
  "manualKeyPhrases" : [ "পপ", "রক", "জনপ্রিয়", "জোনস", "টম" ],
  "automaticKeyPhrases" : [ "" ]
}