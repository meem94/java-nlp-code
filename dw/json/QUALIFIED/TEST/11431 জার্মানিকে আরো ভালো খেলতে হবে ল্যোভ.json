{
  "docID" : 11431,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানিকে-আরো-ভালো-খেলতে-হবে-ল্যোভ/a-15992252",
  "title" : "জার্মানিকে আরো ভালো খেলতে হবে: ল্যোভ",
  "date" : "01.06.2012",
  "writter" : "",
  "categories" : [ "খেলাধুলা" ],
  "article" : "জার্মানির জাতীয় দলের কোচ ইওয়াখিম ল্যোভ জানিয়েছেন, জার্মানিকে আরো ভালো খেলতে হবে, পারফরমেন্সে আরো উজ্জ্বল হতে হবে৷ ইসরায়েলের বিরুদ্ধে জয়ের পর ল্যোভ একথা বলেছেন৷ বৃহস্পতিবার ইসরায়েলের সঙ্গে এক প্রীতি ম্যাচে জার্মানি দুই শূন্য গোলে জিতে৷ ইউরো কাপ শুরু হতে যাচ্ছে আর মাত্র কয়েকদিনের মধ্যেই৷ নয় তারিখে জার্মানির প্রথম খেলা ইউক্রেনের লভিভে৷ পর্তুগালের বিরুদ্ধে৷ তবে ইসরায়েলের সঙ্গে খেলার আগে দুটি ম্যাচে জার্মানি হেরেছে৷ গত শনিবার বাসেলে সুইজারল্যান্ডের বিরুদ্ধে ৫-৩ গোলে জার্মানি হেরেছে৷ জার্মানি এ ধরণের হার একেবারেই আশা করেনি৷ এর আগে ফেব্রুয়ারি মাসে ফ্রান্সের কাছেও হেরেছে জার্মানি৷ এত হারের পর ল্যোভ যে এ ধরণের মন্তব্য করেছেন – তাতে অবাক হওয়ার কিছু নেই৷ ইসরায়েলের সঙ্গে বিজয় প্রসঙ্গে ল্যোভ বলেন, খেলা ভাল হয়েছে৷ আশা করছি এই বিজয় আমাদের দলের মধ্যে কিছুটা প্রেরণা ও উৎসাহ যোগাবে৷ সব সময় সব কিছু মন মত হবে তা নয়৷ তবে এই বিজয় নিঃসন্দেহে খেলোয়াড়দের ভেতর নতুন করো শক্তি যুগিয়েছে৷ তবে দলকে আরো ভালো খেলতে হবে৷ গোল করার সুযোগ প্রশস্ত করতে হবে, আরো গুছিয়ে খেলতে হবে৷ এখনো অনেক কিছু শেখার আছে, প্রশিক্ষণ ও প্রস্তুতির বিষয় আছে৷ দলের ক্যাপ্টেন ফিলিপ লাম বলেন, ‘‘আমাদের দলটি অসাধারণ৷ আমাদের মধ্যে বোঝা-পড়াও বেশ ভাল৷ এখন শুধু আমাদের তা মাঠে প্রমাণ করতে হবে৷ আমাদের দলের কম্বিনেশন বেশ ভাল৷ তবে সবকিছু যে সবসময়ই নিখুঁত হবে তা বলা যায় না৷ আর একারণেই জেতা এত জরুরি৷'' জার্মানির বাস্টিয়ান শোয়াইনস্টাইগার মে মাসের ১৯ তারিখে চ্যাম্পিয়ন্স লীগের ফাইনালে আহত হয়েছিলেন৷ পায়ের পেশিতে ব্যথা পেয়েছিলেন তিনি৷ ইউরো কাপে তিনি খেলবেন কিনা তা নিয়ে সন্দেহ দেখা দিয়েছিল৷ তবে শেষ পর্যন্ত তিনি খেলবেন তা জানা গেছে এবং জার্মানির ওপেনিং ম্যাচে তাকে মাঠে দেখা যাবে৷ প্রায় হাফ ছেড়ে বেঁচেছে জার্মানির দল৷ কোচ ল্যোভ জানান, বুধবার থেকে বাস্টিয়ান পুরোপুরি সুস্থ৷ কোন ধরণের ব্যথা তিনি অনুভব করছেন না৷ তবে এবারের ইউরো কাপে গ্রুপ বি-কে বলা হচ্ছে ডেথ গ্রুপ৷ এই গ্রুপে জার্মানির সঙ্গে থাকছে নেদারল্যান্ডস, ডেনমার্ক এবং পর্তুগাল৷ প্রতিবেদন: এএফপি/মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "ভালো", "আরো", "খেলা", "জার্মানি", "ল্যোভ" ],
  "automaticKeyPhrases" : [ "" ]
}