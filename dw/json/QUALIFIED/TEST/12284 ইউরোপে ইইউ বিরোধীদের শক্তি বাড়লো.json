{
  "docID" : 12284,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরোপে-ইইউ-বিরোধীদের-শক্তি-বাড়লো/a-17662131",
  "title" : "ইউরোপে ইইউ বিরোধীদের শক্তি বাড়লো",
  "date" : "25.05.2014",
  "writter" : "",
  "categories" : [ "জার্মানি ইউরোপ" ],
  "article" : "শেষ হলো ইউরোপীয় পার্লামেন্টের নির্বাচন৷ চারদিন ধরে চলা এই নির্বাচনে জয় এবার রক্ষণশীলদের৷ এছা়ড়া ইউরোপীয় ইউনিয়ন ও অভিবাসন বিরোধী দলগুলোর অবস্থানও খুব শক্তিশালী৷ জানাচ্ছে বুথ ফেরত সমীক্ষা৷ ইউরোপীয় ইউনিয়নের অফিসিয়াল প্রোজেকশন বলছে, লুক্সেমবুর্গের সাবেক প্রধানমন্ত্রী জঁ-ক্লোদ ইয়ুংকার-এর রক্ষণশীল শিবির ‘ইউরোপিয়ান পিপলস পার্টি’ সংসদের ৭৫১টির মধ্যে ২১১টি আসন পেতে যাচ্ছে৷ এর পরে থাকবে জার্মানির রাজনীতিক মার্টিন শুলৎসের নেতৃত্বাধীন সামাজিক গণতন্ত্রী শিবির৷ তারা ১৯৩টি আসন পেতে পারে৷ আর ইইউ বিরোধী দলগুলো সব মিলিয়ে প্রায় ১৩০টির মতো আসন পাবে৷ ফ্রান্সে মোট ভোটের প্রায় ২৫ শতাংশ পেয়ে শীর্ষ স্থান দখল করেছে ইইউ বিরোধী ‘ন্যাশনাল ফ্রন্ট’ বা এনএফ৷ দলটি চায় ফ্রান্স ইউরো বাতিল করুক এবং ইইউ থেকে বের হতে গণভোটের আয়োজন করুক৷ এনএফ পার্টির এমন উত্থানকে ‘রাজনীতির ভূমিকম্প’ বলে আখ্যায়িত করেছেন সে দেশের প্রধানমন্ত্রী৷ ভিডিও দেখুন 02:00 জার্মানির ফল নিয়ে ডিডাব্লিউ টিভির বিশ্লেষণ এদিকে, এনএফ পার্টির প্রধান ল্য পেন বলেছেন, ‘‘জনগণ পরিষ্কারভাবে জানিয়ে দিয়েছে যে, তাঁরা আর বাইরের শক্তি তথা ইইউ কমিশনার, অনির্বাচিত আমলাদের দ্বারা নিয়ন্ত্রিত হতে চায় না৷ নিজেদের ভাগ্য তাঁরা নিজেরাই নির্ধারণ করতে চায়৷’’ ফ্রান্সের এই ফলাফল তাৎপর্যপূর্ণ এই কারণে যে, ইউরোপীয় পার্লামেন্টের আসন বণ্টন হয় ২৮টি দেশের জনসংখ্যার প্রেক্ষিতে৷ সে হিসেবে ফ্রান্স থেকে এবার দ্বিতীয় সর্বোচ্চ ৭৪ জন সাংসদ ইউরোপীয় সংসদে বসবে৷ আর এনএফ ২৫ শতাংশ ভোট পাওয়ার মানে হলো ইউরোপীয় সংসদে এবার ফ্রান্সের প্রায় ২০ থেকে ২৫ জন প্রতিনিধি থাকবেন যারা চরমভাবে ইইউ বিরোধী৷ ব্রিটেন থেকেও ইইউ বিরোধী দল ইউকেআইপি ভালো করার আভাস পাওয়া যাচ্ছে৷ ইইউ সংসদে ব্রিটেনের আসন সংখ্যা ৭৩টি৷ ঐ সংসদে সবচেয়ে বেশি আসন প্রাপ্য জার্মানির, ৯৬টি৷ আশার কথা সেখানে ইইউ বিরোধী দল হিসেবে পরিচিত ‘অল্টারনেটিভ ফর জার্মানি’ পেয়েছে প্রায় সাত শতাংশ ভোট৷ জার্মানিতে সবচেয়ে বেশি ভোট পেয়েছে চ্যান্সেলর আঙ্গেলা ম্যার্কেলের খ্রিষ্টীয় গণতন্ত্রী দল সিডিইউ৷ যদিও তাদের প্রাপ্ত ভোট সংখ্যা ২০০৯ সালের চেয়ে এবার কমে গেছে৷ গ্রিসে সরকারের ব্যয় সংকোচ নীতির বিরোধী হিসেবে পরিচিত চরম বামপন্থি সিরিজা পার্টি সবচেয়ে বেশি ভোট পেতে চলেছে৷ সংসদে গ্রিসের প্রতিনিধি সংখ্যা এবার ২১৷ ডেনমার্কে ২৩ শতাংশ ভোট পেয়ে জিতেছে অভিবাসন বিরোধী ডেনিশ পিপলস পার্টি৷ বিশ্লেষকরা মনে করছেন অর্থনৈতিক সংকট মোকাবিলা করতে গিয়ে চরম ব্যয় সংকোচ নীতি গ্রহণ করায় ইইউ তথা ইউরোর প্রতি মানুষের বিরূপ মনোভাব এসেছে৷ এবারের নির্বাচনে ভোটার সংখ্যা ছিল প্রায় চারশো মিলিয়ন৷ এর মধ্যে ভোট দিয়েছে প্রায় ৪৩.১১ শতাংশ৷ ২০০৯ সালে সংখ্যাটা ছিল ৪৩ শতাংশ৷ সে হিসেবে কিছুটা হলেও এবার ভোট দেয়ার হার বেড়েছে৷ জেডএইচ/ডিজি (এএফপি, রয়টার্স, এপি)",
  "manualKeyPhrases" : [ "অভিবাসন", "ইউরোপীয় ইউনিয়ন", "জয়", "বিরোধী", "ফ্রান্স", "ইইউ" ],
  "automaticKeyPhrases" : [ "" ]
}