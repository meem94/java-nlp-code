{
  "docID" : 11252,
  "source" : "http://www.dw.com/",
  "lang" : "BN",
  "url" : "http://www.dw.com/bn/জাতীয়-কবি-নজরুলের-প্রতি-বাংলাদেশের-শ্রদ্ধার্ঘ/a-15106372",
  "title" : "জাতীয় কবি নজরুলের প্রতি বাংলাদেশের শ্রদ্ধার্ঘ",
  "date" : "25.05.2011",
  "writter" : "",
  "categories" : [ "বিশ্ব" ],
  "article" : "আজ বাংলাদেশের জাতীয় কবি কাজী নজরুল ইসলামের ১১২তম জন্ম বার্ষিকী৷ সকালে কবির মাজারে শ্রদ্ধার্ঘ অর্পণ করে নানা সামাজিক, সাংস্কৃতিক ও রাজনৈতিক সংগঠন৷ ত্রিশালে ৩ দিনব্যাপী জাতীয় পর্যায়ের অনুষ্ঠানের উদ্বোধন করেন রাষ্ট্রপতি৷ সকাল হতেই ঢাকা বিশ্ববিদ্যালয়ের কেন্দ্রীয় মসজিদের পাশে কাবির মাজার ফুলে ফুলে ছেয়ে যায়৷ বিভিন্ন সামাজিক, সাংস্কৃতিক ও রাজনৈতিক সংগঠনের প্রতিনিধিরা শ্রদ্ধা জানান জাতীয় কবি কাজী নজরুল ইসলামকে৷ শ্রদ্ধা জানাতে এসে সাংস্কৃতিক ব্যক্তিত্ব আসাদুজ্জামান নুর বলেন, বাঙালির দুই কবি নজরুল আর রবীন্দ্রনাথ৷ তাঁরা আমাদের সমৃদ্ধ করে গেছেন৷ আর তাঁরা যেন ছিলেন পরস্পরের সারথি৷ নজরুলের পরিবারের সদস্যরাও আসেন কবির মাজারে৷ কবির নাতনি খিল খিল কাজী সহ পরিবারের সদস্যরা বলেন, তিনি নিপীড়িত মানুষের কথা বলেছেন৷ তাই তাঁর চেতনা সবার মাঝে ছড়িয়ে দিতে হবে৷ ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক জানান, কবির মাজারকে ঘিরে যে নজরুল কমপ্লেক্স তৈরি হচ্ছে তা আরো সম্প্রসারিত করা হবে৷ এখানে এসে যেন নজরুল আবহে সময় কাটানো যায় তার উদ্যোগ নেয়া হচ্ছে৷ ত্রিশালে জাতীয় পর্যায়ে নজরুলের জন্ম বার্ষিকীর ৩ দিন ব্যাপী অনুষ্ঠানমালার উদ্বোধন করেন রাষ্ট্রপতি মো. জিল্লুর রহমান৷ তিনি বলেন, নজরুল ছিলেন অসাম্প্রদায়িক চেতনার কবি৷ অসাম্প্রদায়িক কবি নজরুল তার সৃজনশীলতায় বাঙালি চেতনাকে ধারণ করেছেন৷ এদিকে নজরুল গবেষক আসাদুল হক জানান কবির ভিন্ন এক প্রতিভার কথা৷ তিনি বলেন, নজরুল অন্তত ১৬টি ছায়ছবির সঙ্গে কাজ করেছেন৷ ময়মনসিংহের ত্রিশালে জাতীয় পর্যায়ের অনুষ্ঠানমালায় দেশের বরেণ্য শিল্পী ও বুদ্ধিজীবীরা অংশ নিচ্ছেন৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বার্ষিকী", "ঢাকা", "নজরুল", "জাতীয়", "কবি", "জন্ম" ],
  "automaticKeyPhrases" : [ "" ]
}