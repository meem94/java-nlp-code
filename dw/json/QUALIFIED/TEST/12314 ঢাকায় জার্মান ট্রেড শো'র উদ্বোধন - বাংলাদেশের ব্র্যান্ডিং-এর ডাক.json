{
  "docID" : 12314,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকায়-জার্মান-ট্রেড-শোর-উদ্বোধন-বাংলাদেশের-ব্র্যান্ডিং-এর-ডাক/a-15491407",
  "title" : "ঢাকায় জার্মান ট্রেড শো'র উদ্বোধন - বাংলাদেশের ব্র্যান্ডিং-এর ডাক",
  "date" : "27.10.2011",
  "writter" : "",
  "categories" : [ "বিশ্ব" ],
  "article" : "বাংলাদেশ ও জার্মানির মধ্যে শুধু অর্থনৈতিক নয় রাজনৈতিক সম্পর্কও সুদৃঢ় হচ্ছে৷ আর এই সম্পর্ক দিন দিন আরো এগিয়ে যাবে বলে আশা প্রকাশ করা হয়েছে ঢাকায় দ্বিতীয় জার্মান ট্রেড শো'র উদ্বোধনী অনুষ্ঠানে৷ সকালে ঢাকার বঙ্গবন্ধু আন্তর্জাতিক সম্মেলন কেন্দ্রে শুরু হয় ৩ দিনের দ্বিতীয় জার্মান ট্রেড শো৷ ট্রেড শোর উদ্বোধন করেন বণিজ্যমন্ত্রী কর্নেল (অব.) ফারুক খান৷ তিনি তার বক্তব্যে বলেন, জার্মানির সঙ্গে বাংলাদেশের রয়েছে ঐতিহাসিক সম্পর্ক৷ ইউরোপের দেশগুলোর মধ্যে জার্মানিই বাংলাদেশের স্বাধীনতার পর প্রথম স্বীকৃতি দিয়েছিল৷ আর এখন জার্মানি বাংলাদেশের বৃহত্তম রফতানির দেশ৷ জার্মানির সঙ্গে শুধু বাণিজ্য নয় রাজনৈতিক, সাংস্কৃতিক ও উন্নয়নের সম্পর্ক আরো সুদৃঢ় করতে হবে৷ আর এই ট্রেড শোর মধ্য দিয়ে দুই দেশের ব্যবসায়ীরা যেমন পণ্য সম্পর্কে জানতে পারবেন৷ জানতে পারবেন নিজেদের৷ তিনি বলেন, বিশ্ব মন্দায় বাংলাদেশ ও জার্মানি এক সঙ্গে কাজ করতে পারে৷ বাংলাদেশ-জার্মান চেম্বার অফ কমার্স অ্যান্ড ইন্ডাস্ট্রি বিজিসিসিআই'এর সভাপতি সাইফুল ইসলাম জানান, গত ৬ মাসে দু'দেশের বাণিজ্য বেড়েছে ৫০ ভাগ৷ আর শুধু বাংলাদেশের বাণিজ্য বেড়েছে ৫২ ভাগ৷ তিনি বলেন, বাংলাদেশ জার্মানিতে ৩য় বৃহত্তম তৈরি পোশাক রফতানিকারক দেশ৷ আগে এই অবস্থান ছিল ৭ম৷ অনুষ্ঠানে জার্মান রাষ্ট্রদূত হলগার মিশায়েল বলেন, রাজনীতি এবং অর্থনীতি এক সঙ্গে চলে৷ তাই রাজনৈতিক সম্পর্ক সুদৃঢ় না হলে অর্থনৈতিক সম্পর্কও সুদৃঢ় হয়না৷ তিনি বলেন, বাংলাদেশ ও জার্মানির সম্পর্ক এখন একটি চমৎকার সময় অতিক্রম করছে৷ এ প্রসঙ্গে তিনি বাংলাদেশের প্রধানমন্ত্রীর সাম্প্রতিক জার্মানি সফর এবং আগামী নভেম্বরে জার্মান রাষ্ট্রপতির বাংলাদেশ সফরের কথা উল্লেখ করেন৷ উদ্বোধনী অনুষ্ঠান শেষে ‘ব্র্যান্ডিং বাংলাদেশ' শিরোনামে একটি মুক্ত আলোচনা অনুষ্ঠিত হয়৷ অনুষ্ঠানটি পরিচালনা করেন ইংরেজি দৈনিক ডেইলি ষ্টার সম্পাদক মহফুজ আনাম৷ বল হয় বাংলাদেশ শুধু টি শার্ট নয়, জাহাজও তৈরি করে৷ সময় এখন বাংলাদেশের ব্র্যান্ডিং'এর৷ জার্মান ট্রেড শোতে জার্মানির মোট ১০০টি শিল্প ও ব্যবসা প্রতিষ্ঠান ষ্টল দিয়েছে৷ ট্রেড শো চলাকালে প্রতিদিনই দুই দেশের শিল্প-বাণিজ্য, পরিবেশ, জলবায়ু পরিবর্তনসহ নানা বিষয় নিয়ে সেমিনার অনুষ্ঠিত হবে৷ ট্রেড শো শেষ হবে ২৯শে অক্টোবর৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "ট্রেড", "ঢাকা", "অর্থনৈতিক", "সম্পর্ক", "জার্মান", "জার্মানি" ],
  "automaticKeyPhrases" : [ "" ]
}