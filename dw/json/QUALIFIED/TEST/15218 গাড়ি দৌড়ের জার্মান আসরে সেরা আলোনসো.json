{
  "docID" : 15218,
  "source" : "http://www.dw.com/",
  "lang" : "BN",
  "url" : "http://www.dw.com/bn/গাড়ি-দৌড়ের-জার্মান-আসরে-সেরা-আলোনসো/a-16119112",
  "title" : "গাড়ি দৌড়ের জার্মান আসরে সেরা আলোনসো",
  "date" : "23.07.2012",
  "writter" : "",
  "categories" : [ "খেলাধুলা" ],
  "article" : "গাড়ি দৌড়ের জার্মান আসরে জয় ছিনিয়ে নিয়ে চলতি মৌসুমের ফরমুলা ওয়ান-এর তালিকায় শীর্ষ স্থানে স্প্যানিশ তারকা ফ্যারনান্দো আলোনসো৷ এদিকে, ফরমুলা ওয়ান-এ বিশ্ব সেরা জার্মান চালক সেবাস্টিয়ান ফেটেল-এর ২০ সেকেন্ড শাস্তি৷ ফেরারি'র স্প্যানিশ চালক আলোনসো একেবারে নিখুঁত হিসাব এবং সঠিক গতিতে গাড়ি চালিয়ে ৬৭ পাকের জার্মান গ্রঁ প্রি'র সেরা হলেন রবিবার৷ রেড বুল-এর জার্মান চালক সেবাস্টিয়ান ফেটেল-এর চেয়ে মাত্র ৩.৭ সেকেন্ড আগেই লক্ষ্যেই পৌঁছে যান ৩০ বছর বয়সি স্প্যানিয়ার্ড আলোনসো৷ ফলে নিজের দেশের আসরে অন্তত দ্বিতীয় স্থানটি দখলে রাখতে সক্ষম হন বিশ্ব সেরা ফেটেল৷ কিন্তু দুর্ভাগ্য ফেটেল-এর৷ একেবারে শেষ পাকের আগেরটিতে ম্যাকলারেন এর চালক জেনসন বাটন-এর গাড়িকে পাল্লা দিয়ে এগুতে গিয়ে ধরা খান ফেটেল৷ খুব দক্ষতার সাথে প্রতিযোগিতা পরিচালনাকারীদের চোখ ফাঁকি দেওয়ার চেষ্টা করেন ফেটেল৷ নিজের রেড বুল গাড়িটা নির্ধারিত সীমানার কিছুটা বাইরে দিয়ে চালিয়ে বাটন'কে পেছনে ফেলে এগিয়ে যান ফেটেল৷ কিন্তু প্রযুক্তির এই যুগে ক্যামেরায় ধরা পড়ে যান এই জার্মান তারকা৷ খেলার বিধি ভেঙে ট্র্যাকের বাইরে যাওয়া ২০ সেকেন্ড শাস্তি হয় ফেটেল-এর৷ আর এর ফলেই দ্বিতীয় থেকে একেবারে পঞ্চম স্থানে চলে গেছেন তিনি৷ ফলে জার্মান আসরে আলোনসো'র চেয়ে ৬.৯৪৯ সেকেন্ড পেছনে থেকে দ্বিতীয় স্থান জেনসন বাটন-এর৷ ১৬.৪০৯ সেকেন্ডের ব্যবধানে তৃতীয় স্থানে রয়েছেন ২০০৭ সালের বিশ্ব সেরা চালক ফিনিশ তারকা কিমি রেইকোনেন৷ ২১.৯২৫ সেকেন্ড পিছিয়ে চতুর্থ স্থানে রয়েছেন সাউবার গাড়ির জাপানি চালক কামুই কোবায়াশি৷ আর শাস্তির ২০ সেকেন্ড যোগ করে দেখা গেছে ২৩.৭৩২ সেকেন্ড পেছনে পড়ে পঞ্চম স্থান নিয়েই সন্তুষ্ট থাকতে হয়েছে ঘরের ছেলে ফেটেল'কে৷ চলতি মৌসুমে ইউরোপীয় গ্রঁ প্রি এবং মালয়েশিয়ান আসরে শিরোপা জয়ের পর আলোনসো তৃতীয় জয় পেলেন জার্মান আসরে৷ আর ফেরারি'র হয়ে ২২ বারের মতো জয় ছিনিয়ে আনলেন তিনি৷ তবে নিজের পেশাগত সাফল্যে এটি তাঁর ৩০তম জয়৷ অন্যদিকে, ফেরারি'র নিজের হিসাবে এটি ২১৯তম সাফল্য৷ এই জয়ের মধ্য দিয়ে আলোনসো ফরমুলা ওয়ান-এ বিশ্ব সেরা হওয়ার পথে অস্ট্রেলীয় মার্ক ওয়েবার-এর চেয়ে ৩৪ পয়েন্ট-এ এগিয়ে রয়েছেন৷ এখন পর্যন্ত আলোনসো'র মোট পয়েন্ট ১৫৪ এবং রেড বুল চালক ওয়েবার-এর ঝুলিতে রয়েছে ১২০ পয়েন্ট৷ এএইচ / এসবি (এএফপি, রয়টার্স)",
  "manualKeyPhrases" : [ "আলোনসো", "ওয়ান", "ফেটেল", "গাড়ি", "জার্মান" ],
  "automaticKeyPhrases" : [ "" ]
}