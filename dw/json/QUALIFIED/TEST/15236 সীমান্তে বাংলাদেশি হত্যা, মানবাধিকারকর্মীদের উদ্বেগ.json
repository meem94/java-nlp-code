{
  "docID" : 15236,
  "source" : "http://www.dw.com/",
  "lang" : "BN",
  "url" : "http://www.dw.com/bn/সীমান্তে-বাংলাদেশি-হত্যা-মানবাধিকারকর্মীদের-উদ্বেগ/a-16304437",
  "title" : "সীমান্তে বাংলাদেশি হত্যা, মানবাধিকারকর্মীদের উদ্বেগ",
  "date" : "13.10.2012",
  "writter" : "",
  "categories" : [ "বিশ্ব" ],
  "article" : "বাংলাদেশের সীমান্তে আরো এক বাংলাদেশিকে গুলি করে হত্যা করেছে ভারতীয় সীমান্তরক্ষী বাহিনী বিএসএফ৷ এনিয়ে সীমান্তে বিএসএফ-এর হাতে এবছরই ২৩ জন বাংলাদেশি নিহত হলেন৷ বাংলাদেশের সীমান্তরক্ষী বাহিনী বিজিবি এই হত্যাকাণ্ডের তীব্র প্রতিবাদ জানিয়ে পতাকা বৈঠক আহ্বান করেছে৷ এদিকে সীমান্ত হত্যা নিয়ে কাজ করা মানবাধিকার সংগঠন ‘অধিকার'-এর সেক্রেটারি ডয়চে ভেলেকে জানিয়েছেন সীমান্তে গড়ে প্রতি ৪ দিনে একজন বাংলাদেশি নিহত হচ্ছেন বিএসএফ-এর হাতে৷ শুক্রবার রাতে ঠাকুরগাঁওয়ের বালিয়াডাঙ্গি মন্ডুমালা সীমান্তে কয়েকজন ব্যবসায়ীকে লক্ষ্য করে গুলি ছোঁড়ে বিএসএফ সদস্যরা৷ গুলিতে আব্দুল খালেক (৩০) নামে একজন বাংলাদেশি ব্যবসায়ী ঘটনাস্থলে নিহত হন৷ তিনি বালিয়াডাঙ্গি উপজেলার রত্নাই মারাধার গ্রামের আব্দুর রহিমের ছেলে৷ বিজিবি'র অধিনায়ক লে. কর্নেল তৌহিদুল ইসলাম জানিয়েছেন, বিএসএফ-এর সোনামতি ক্যাম্পের সদস্যরা কাটাতারের বেড়া থেকে ১০০ গজের মধ্যে গুলি ছুঁড়ে এই হত্যাকাণ্ড ঘটায়৷ এনিয়ে বিজিবি লিখিতভাবে বিএসএফ-এর কাছে প্রতিবাদ জানিয়েছে৷ আহ্বান করছে পতাকা বৈঠকের৷ মানবাধিকার সংগঠন ‘অধিকার'-এর হিসাব অনুযায়ী, ২০১০ সালে সীমান্তে বিএসএফ-এর হাতে ৩৭ জন বাংলাদেশি নিহত হন৷ আর ২০১১ সালে ৩৯ জন৷ আর চলতি বছরে এপর্যন্ত নিহত হলেন ২৩ জন৷ অধিকার'-এর সেক্রেটারি ব্যারিস্টার আদিলুর রহমান খান ডয়চে ভেলকে জানান গড়ে প্রতি ৪ দিনে ১ জন বাংলাদেশি নিহত হন বিএসএফ-এর হাতে৷ গত ২৯শে সেপ্টেম্বর ঢাকায় বাংলাদেশ-ভারত সীমান্ত বৈঠকে সীমান্ত হত্যা শূ্ন্যের কোঠায় নামিয়ে আনার প্রতিশ্রুতি পুনর্ব্যক্ত করেন বিএসএফ-এর মহাপরিচাল ইউ কে বনশাল৷ এর দেড় বছর আগে ভারতের সর্বোচ্চ পর্যায় থেকেও একই প্রতিশ্রুতি দেয়া হয়েছিল৷ তারপরও সীমান্ত হত্যা বন্ধ হচ্ছে না৷ আদিলুর রহমান খান বলেন, ভারতের প্রতিশ্রুতিতে আস্থা রাখার কোন সুযোগ নেই৷ আর বাংলাদেশের দুর্বল পররাষ্ট্র নীতির সুযোগ নিচ্ছে তারা৷ তিনি বলেন, সীমান্ত হত্যা বন্ধে বাংলাদেশের আর ভারতের প্রতিশ্রুতির দিকে তাকিয়ে থাকলে চলবে না৷ বিষয়টি নিয়ে আমাদের আন্তর্জাতিক ফোরামে যেতে হবে৷ প্রতিবেদন : হারুন উর রশীদ স্বপন, ঢাকা সম্পাদনা : হোসাইন আব্দুল হাই",
  "manualKeyPhrases" : [ "বাংলাদেশ", "ঢাকা", "বিজিবি", "বিএসএফ", "ভারত", "সীমান্ত হত্যা" ],
  "automaticKeyPhrases" : [ "" ]
}