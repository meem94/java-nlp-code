{
  "docID" : 11539,
  "source" : "http://www.dw.com/",
  "lang" : "BN",
  "url" : "http://www.dw.com/bn/জকোভিচের-অস্ট্রেলীয়-ওপেন-জিতে-রেকর্ড-সৃষ্টি/a-15701572",
  "title" : "জকোভিচের অস্ট্রেলীয় ওপেন জিতে রেকর্ড সৃষ্টি",
  "date" : "29.01.2012",
  "writter" : "",
  "categories" : [ "খেলাধুলা" ],
  "article" : "রাফায়েল নাদালকে হারিয়ে টানা তৃতীয়বারের মতো অস্ট্রেলিয়ান ওপেন শিরোপা ছিনিয়ে নিলেন বিশ্ব সেরা টেনিস তারকা নোভাক জকোভিচ৷ এছাড়া পাঁচ ঘণ্টা ৫৩ মিনিট খেলে দীর্ঘতম ফাইনালের রেকর্ড গড়ল নাদাল-জকোভিচ জুটি৷ অস্ট্রেলিয়ার স্থানীয় সময় রবিবার রাত আট টায় ফাইনালে লড়তে নামে নাদাল ও জকোভিচ৷ সেই খেলা রবিবার ছাড়িয়ে সোমবার রাত একটা সাঁইত্রিশ মিনিটে শেষ হয়েছে৷ শুধু সময়ের বিচারেই দীর্ঘ নয়, বরং একইসাথে পাঁচ সেটের ফাইনাল ছিল এটি৷ প্রথম সেটে পিছিয়ে গেলেও ২-১ লিড নিয়েই ঘুরে দাঁড়ান ২৪ বছর বয়সি সার্বীয় তারকা জকোভিচ৷ শেষ পর্যন্ত খেলার ফল দাঁড়ায় ৫-৭, ৬-৪, ৬-২, ৬-৭ এবং ৭-৫৷ নাদালকে হারিয়ে ২৩ লাখ অস্ট্রেলীয় ডলারের চেক জিতে নেন জকোভিচ৷ সাথে নাদালের বিরুদ্ধে টানা সাতটি ফাইনাল জয়ের সাফল্য৷ একইসাথে টানা তিনটি গ্র্যান্ড স্ল্যাম জিতে ১৯৬৮ সালে শুরু হওয়া ওপেন যুগের পঞ্চম ব্যক্তি হওয়ার গৌরব অর্জন করলেন ভক্তদের প্রিয় ‘নক্স'৷ গত বছরের মার্চ মাস থেকে এখন পর্যন্ত নাদালকে সাতটি ফাইনালে হারালেন তিনি৷ অন্যদিকে, টানা তিনটি মেজর ফাইনালে হেরে ওপেন আসরের ইতিহাসে ব্যর্থতার প্রথম রেকর্ড গড়েছেন নাদাল৷ এর আগে গত বছরের উইম্বলডন এবং ইউএস ওপেন আসরেও জকোভিচের কাছে চার সেটে হেরেছেন নাদাল৷ তাই এমন ঐতিহাসিক জয়ের পর জকোভিচ আনন্দে নিজের জামা ছিঁড়ে ফেলেন৷ ছুটে যান ভক্তদের শিবিরে৷ ভক্তদের সাথে নিয়ে উল্লাস করতে থাকেন দীর্ঘ সময়৷ জড়িয়ে ধরেন তাঁর প্রিয় কোচকে৷ উল্লেখ্য, অস্ট্রেলিয়ান ওপেন ২০১২ এর ফাইনালে যে দীর্ঘতম খেলার রেকর্ড তৈরি হয়েছে তার আগের মেজর সিঙ্গলস আসরের রেকর্ডটি ছিল চার ঘণ্টা ৫৪ মিনিটের ইউএস ওপেন আসরের ফাইনাল খেলার৷ সেটি ছিল ১৯৮৮ সালের আসরে ম্যাটস উইল্যান্ডার্স এবং ইভান লেন্ডল-এর মধ্যে৷ শিরোপা জিতেছিলেন উইল্যান্ডার্স৷ প্রতিবেদন: হোসাইন আব্দুল হাই সম্পাদনা: রিয়াজুল ইসলাম",
  "manualKeyPhrases" : [ "টেনিস", "নাদাল", "জকোভিচ", "ওপেন", "গ্র্যান্ড স্ল্যাম", "অস্ট্রেলীয়", "খেলা" ],
  "automaticKeyPhrases" : [ "" ]
}