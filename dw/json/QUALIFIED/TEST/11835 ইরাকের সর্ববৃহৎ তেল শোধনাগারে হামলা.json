{
  "docID" : 11835,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকের-সর্ববৃহৎ-তেল-শোধনাগারে-হামলা/a-17717074",
  "title" : "ইরাকের সর্ববৃহৎ তেল শোধনাগারে হামলা",
  "date" : "18.06.2014",
  "writter" : "",
  "categories" : [ "বিশ্ব" ],
  "article" : "সুন্নি জঙ্গি গোষ্ঠী আইএসআইএল এবার ইরাকের সবচেয়ে বড় তেল শোধনাগারে হামলা চালিয়েছে৷ বাগদাদে নিজেদের দূতাবাসে সেনা মোতায়েন করেছে যুক্তরাষ্ট্র৷ বেশ কিছু দেশ দুতাবাস বন্ধ করে নিজেদের নাগরিকদের ইরাক ছাড়ার নির্দেশ দিয়েছে৷ প্রায় বিনা প্রতিরোধে মসুলসহ কয়েকটি শহর দখলের পর বুধবার ভোরে বাগদাদের উত্তরাঞ্চলে বাইজি তেল শোধনাগারে হামলা চালিয়েছে ‘সন্ত্রাসবাদী সংগঠন' এবং আল-কায়েদার শাখা ‘ইসলামিক স্টেট অফ ইরাক অ্যান্ড দ্য লেভান্ট' বা আইএসআইএল৷ বার্তা সংস্থা এএফপি জানিয়েছে, সালাহেদীন প্রদেশের এই শোধনাগার কয়েকদিন ধরে বন্ধ ছিল৷ কর্মীরা নিরাপত্তাহীনতার কারণে কর্মস্থল ছেড়ে যাওয়ায় শোধনাগারটি বন্ধ রাখা হয়৷ ইরাকের উত্তরাঞ্চলীয় শহর মসুল এবং পার্শ্ববর্তী আরো কয়েকটি এলাকা সুন্নি জঙ্গী গোষ্ঠী আইএসআইএল-এর দখলে চলে যাওয়ায় যুক্তরাষ্ট্র এবং ইরান আগেই উদ্বেগ প্রকাশ করেছিল৷ ইরান, যুক্তরাষ্ট্র, ভারতসহ বেশ কিছু দেশ জানিয়েছে, মালিকি সরকারের চলমান সন্ত্রাসবিরোধী যুদ্ধে তারা পাশে আছে৷ যুক্তরাষ্ট্র ইতিমধ্যে সেনাবাহিনী পাঠিয়েছে৷ বাগদাদের পরিস্থিতির আরো অবনতির আশঙ্কায় বেশ কিছু দেশ দূতাবাস বন্ধ করে দিয়েছে৷ যুক্তরাষ্ট্রের দূতাবাস এখনো খোলা৷ তবে সেখানে নিরাপত্তা জোরদার করতে ইতিমধ্যে ২৭৫ জন সেনা সদস্যকে মোতায়েন করেছে যুক্তরাষ্ট্র সরকার৷ আক্রান্ত শহর এবং আশেপাশের এলাকাগুলো থেকে সাধারণ মানুষ নিরাপদ আশ্রয়ের সন্ধানে ঘর-বাড়ি ছাড়ছেন৷ বিদেশিরাও প্রাণভয়ে পালাতে বাধ্য হচ্ছেন৷ ওদিকে ভারতের ৪০ জন নির্মাণ শ্রমিকের সন্ধান না পাওয়ায় ভারত সরকার উদ্বিগ্ন৷ দেশটির পররাষ্ট্র মন্ত্রনালয়ের মুখপাত্র সাঈদ আকবর উদ্দীন জানিয়েছেন, ওই ৪০ জন নির্মাণ শ্রমিক আইএসআইএল দখলকৃত শহর মসুলেই ছিলেন৷ সব রকম চেষ্টার পরও তাঁদের সঙ্গে যোগাযোগ করা যাচ্ছে না বলেও ভারতের এক শীর্ষ দৈনিককে জানিয়েছেন তিনি৷ ইরাক পরিস্থিতির দিকে নজর রাখছে বিশ্ব সম্প্রদায়৷ প্রতিদিন গড়ে ২৫ লক্ষ ব্যারেল তেল রপ্তানি করে ইরাক৷ মধ্যপ্রাচ্যের এই দেশটির সার্বিক পরিস্থিতির অবনতি বিশ্ব রাজনীতি এবং পুঁজিবাজারেও বিরূপ প্রভাব ফেলবে বলে বিশ্লেষকদের অনুমান৷ এসিবি/ডিজি (এএফপি, রয়টার্স, ডিডাব্লিউ)",
  "manualKeyPhrases" : [ "হামলা", "সেনাবাহিনী", "বাগদাদে", "জঙ্গী গোষ্ঠী", "ইরাক", "তেল" ],
  "automaticKeyPhrases" : [ "" ]
}