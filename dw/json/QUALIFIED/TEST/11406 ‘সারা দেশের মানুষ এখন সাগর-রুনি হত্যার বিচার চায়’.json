{
  "docID" : 11406,
  "source" : "http://www.dw.com/",
  "lang" : "BN",
  "url" : "http://www.dw.com/bn/সারা-দেশের-মানুষ-এখন-সাগর-রুনি-হত্যার-বিচার-চায়/a-16263126",
  "title" : "‘সারা দেশের মানুষ এখন সাগর-রুনি হত্যার বিচার চায়’",
  "date" : "26.09.2012",
  "writter" : "",
  "categories" : [ "বিশ্ব" ],
  "article" : "নতুন স্বরাষ্ট্রমন্ত্রীর কথায় আস্থা রেখে আগামী ১০ই অক্টোবরের মধ্যে সাগর-রুনির হত্যাকারীদের গ্রেফতারের দাবি জানিয়েছেন সাংবাদিক নেতারা৷ নয়তো ১৫ই অক্টোবর সাংবাদিক মহাসমাবেশের মাধ্যমে কঠোর আন্দোলনের কর্মসূচি দেবেন তারা৷ বুধবার ঢাকার জাতীয় প্রেসক্লাবে সাংবাদিক সমাবেশে সাংবাদিক নেতারা জানান যে, নতুন স্বরাষ্ট্রমন্ত্রী ১০ই অক্টোবরের মধ্যে সাগর সরওয়ার-মেহেরুন রুনি সাংবাদিক দম্পতির হত্যাকারীদের গ্রেফতারের কথা বলেছেন৷ তাই তাঁর কথায় আস্থা রেখে ১০ই অক্টোবর পর্যন্ত সময় দিতে চান তারা৷ তবে ঐ সময়ের মধ্য হত্যাকারীদের গ্রেফতার করা না হলে, ১৫ই অক্টোবর ঢাকায় সাংবাদিক মহাসমাবেশ করা হবে৷ আর সেই সমাবেশ থেকে কঠোর আন্দোলনের কর্মসূচি ঘোষণা করা হবে৷ মহাসমাবেশের আগে সাংবাদিক নেতারা সাংবাদিকদের বিভিন্ন সংগঠনের সংঙ্গে বৈঠক করবেন, করবেন সম্পাদকদের সঙ্গে মত বিনিময়৷ বিভাগীয় শহরগুলোতে গিয়ে সাংবাদিকদের মতামত নেবেন৷ তার ভিত্তিতেই দেয়া হবে নতুন কর্মসূচি৷ সাংবাদিক নেতা রুহুল আমিন গাজী বলেন, সারা দেশের মানুষ ১৬ কোটি মানুষ এখন সাগর-রুনি হত্যার বিচার চায়৷ এই মামলার বিচার না হলে সাংবাদিক তো বটেই, দেশের মানুষও নিজেদের নিরাপদ ভাবতে পারছে না৷ আর জাতীয় প্রেসক্লাবের সাবেক সভাপতি শওকত মাহমুদ বলেছেন, অতীতে সাংবাদিকরা দেশের জন্য রক্ত দিয়েছে৷ সব গণতান্ত্রিক আন্দোলনে সাংবাদিকরা সামনের সারিতে থেকেছে৷ কোনো এক ক্ষমতাশালী ব্যাক্তির ক্ষমতা সাংবাদিকদের থামাতে পারবে না৷ তারা কোনো রক্ত চক্ষুকেই ভয় পায় না৷ বাংলাদেশ ফেডারেল সাংবাদিক ইউনিয়নের সভাপতি ইকবাল সোবহান চৌধুরী বলেন, সাগর-রুনি হত্যার বিচারের দাবিতে সাংবাদিক সমাজ আজ এক হয়েছে৷ তাই সাংবাদিকদের নিরপত্তা এবং পেশাগত স্বাধীনতার জন্য এই ঐক্য ধরে রাখার কোনো বিকল্প নাই৷ এই ঐক্য যে কোন মূল্যে ধরে রাখতে হবে৷ সাংবাদিক সমাবেশে বাংলাদেশ ফেডারেল সাংবাদিক ইউনিয়ন, ঢাকা সাংবাদিক ইউনিয়ন, জাতীয় প্রেসক্লাব, ঢাকা রিপোর্টার্স ইউনিটির সদস্যসহ বিভিন্ন সংবাদ মাধ্যমের সাংবাদিকরা অংশ নেন৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "দেশের", "সারা", "মানুষ", "রুনি", "বিচার", "সাংবাদিক", "সাগর" ],
  "automaticKeyPhrases" : [ "" ]
}