{
  "docID" : 11012,
  "source" : "http://www.dw.com/",
  "lang" : "BN",
  "url" : "http://www.dw.com/bn/এশিয়ায়-শ্রমিক-অসন্তোষ-বিপাকে-মহাজনরা/a-6030432",
  "title" : "এশিয়ায় শ্রমিক অসন্তোষ, বিপাকে মহাজনরা",
  "date" : "22.09.2010",
  "writter" : "",
  "categories" : [ "সমাজ সংস্কৃতি" ],
  "article" : "বিশ্বের বড় বড় ব্রান্ডগুলো একসময় চীন ছেড়ে বাংলাদেশ, কম্বোডিয়া, ভিয়েতনাম, ভারত কিংবা ইন্দোনেশিয়ার মতো দেশে ছুটেছিল৷ কারণ একটাই, চীনে পণ্য প্রস্তুতে খরচ বেশি৷ তাই বিকল্পের খোঁজ এসব দেশে৷ কিন্তু বিপত্তির কী শেষ আছে৷ বরং এশিয়ার উন্নয়নশীল দেশগুলোতেও এখন চলছে শ্রমিক অসন্তোষ৷ বাংলাদেশ, কম্বোডিয়া, ভারতের মতো দেশে শ্রমিকরা চায় আরো বেশি মজুরি৷ নতুবা ভাঙচুর, ধর্মঘট, বিক্ষোভ- কোনটাতেই আপত্তি নেই তাদের৷ কম্বোডিয়ার কথাই ধরুন৷ গ্যাপ, বেনেটন, আডিডাস আর পুমার মতো ব্রান্ডের মহাজনরা খরচ বাঁচাতে বেছে নেন এশিয়ার এই দেশটিকে৷ চলছিল ভালোই৷ কিন্তু দিনকয়েক আগে সেখানে শুরু হয় ব্যাপক শ্রমিক অসন্তোষ৷ পরিস্থিতি নিয়ন্ত্রণে শ্রমিকদের ২০ শতাংশ বেতন বাড়ানোর ঘোষণা দেয় মালিকরা৷ কিন্তু তাতে যেন আগুনে ঘি পড়লো৷ ২০ শতাংশ নয়, শ্রমিক সংগঠনগুলোর দাবি, ন্যূনতম বেতন হতে হবে মাসে ৯৩ মার্কিন ডলার৷ শেষমেষ পোশাক আর পাদুকা শ্রমিকদের বেতন ধার্য হয় মাসে ৬১ মার্কিন ডলার৷ কম্বোডিয়ার এই আন্দোলনের বহু আগে থেকেই বাংলাদেশে চলছিল শ্রমিক অসন্তোষ৷ পশ্চিমা পোশাক বোনা প্রায় ৩০ লাখ বাংলাদেশি শ্রমিকের আন্দোলন ছিল বেতনসহ সুযোগ সুবিধা বাড়ানোর৷ কিন্তু শুরুতে পোশাক কারখানার মালিকরা সে দাবি গ্রাহ্য করেনি৷ ফলাফল ভাঙচুর, গাড়ি পোড়ানো আর বিক্ষোভ৷ শেষমেষ সরকার পোশাক শ্রমিকদের বেতন ধার্য্য করে মাসে ন্যূনতম তিন হাজার টাকা৷ তবে এই মজুরিও যথেষ্ট নয় বলে জানান পোশাক শ্রমিক ঐক্য পরিষদের শহিদুল ইসলাম সবুজ৷ তাঁর দাবি, শ্রমিকদের বেতন হওয়া উচিত ন্যূনতম পাঁচ হাজার টাকা৷ অবশ্য শ্রমিক আন্দোলনের মাঝেও বাংলাদেশ থেকে পোশাক রপ্তানির পরিমাণ এবছর বেড়েছে ২৫ শতাংশ৷ মূলত খরচ বাঁচানোর তাগাদায় থাকা চীন বিমুখ মহাজনরা বাংলাদেশের দিকে ঝুঁকছে বলেই মত বাজার পর্যবেক্ষকদের৷ বিশেষজ্ঞরা মনে করেন, চীনের মতো এশিয়ার উন্নয়নশীল দেশগুলোতেও শ্রমিকের মজুরি বাড়ছে৷ কিন্তু তারপরও তা চীনের কাছাকাছি পৌঁছায়নি৷ কেননা, বর্তমানে যেখানে চীনে শ্রমিক প্রতি ন্যূনতম খরচ ১৬৬ মার্কিন ডলার, সেখানে বাংলাদেশে খরচ মাত্র ৪৩ মার্কিন ডলার৷ তাই, শ্রমিক অসন্তোষে বিপত্তি বাড়লেও মহাজনদের চোখ কিন্তু সরছে না বাংলাদেশের ওপর থেকে৷ প্রতিবেদন: আরাফাতুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "বাংলাদেশ", "অসন্তোষ", "শ্রমিক", "পোশাক", "ভারত" ],
  "automaticKeyPhrases" : [ "" ]
}