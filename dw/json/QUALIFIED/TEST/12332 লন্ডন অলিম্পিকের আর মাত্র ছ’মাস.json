{
  "docID" : 12332,
  "source" : "http://www.dw.com/",
  "lang" : "BN",
  "url" : "http://www.dw.com/bn/লন্ডন-অলিম্পিকের-আর-মাত্র-ছমাস/a-15700538",
  "title" : "লন্ডন অলিম্পিকের আর মাত্র ছ’মাস",
  "date" : "28.01.2012",
  "writter" : "",
  "categories" : [ "খেলাধুলা" ],
  "article" : "স্লামডগ মিলিওনেয়ার খ্যাত পরিচালক ড্যানি বয়েল উদ্বোধনী অনুষ্ঠান কেমন হবে, তার একটা আভাস দিয়েছেন৷ ওদিকে অলিম্পিক ভিলেজের চাবি তুলে দেওয়া হয়েছে উদ্যোক্তাদের হাতে৷ বয়েল জানিয়েছেন, অনুষ্ঠানের সূচনাতেই নাকি একটি সুবিশাল ঘণ্টা বাজবে৷ এলাহি অনুষ্ঠান হবে, হাজার হাজার মানুষকে নিয়ে৷ তা'তে নাকি জাতীয় স্বাস্থ্য সেবার প্রতিও শ্রদ্ধা জানানো হবে, কেননা ন্যাশনাল হেল্থ সার্ভিসের চেয়ে বেশি ব্রিটিশ আর কি থাকতে পারে৷ বয়েল যে এই সব খুঁটিনাটির কথা বললেন, সেটাই আশ্চর্য, কেননা অলিম্পিকের সবচেয়ে বড় সিক্রেট হল ঐ উদ্বোধনী অনুষ্ঠান৷ লন্ডন অলিম্পিকসের উদ্বোধনী অনুষ্ঠানের মটো হল ‘‘আইল অফ ওয়ান্ডার্স'' বা ‘আশ্চর্যের দ্বীপ', অনেকটা মহাকবি উইলিয়াম শেক্সপীয়ারের ‘‘টেমপেস্ট'' নাটকের প্রেরণা নিয়ে৷ সেই সঙ্গে জুটবে পূর্ব লন্ডনের স্ট্র্যাটফোর্ড এলাকার কল-কারখানার স্মৃতি, কেননা অলিম্পিক পার্কের অবস্থিতি ঐ স্ট্র্যাটফোর্ডেই৷ বয়েল সিনেমার গল্প-বলিয়ে৷ তাই তিনি তার উদ্বোধনী অনুষ্ঠানে যতো বেশি সম্ভব ‘‘মানবতা'' রাখতে চান৷ আবার পরোক্ষভাবে বেইজিং অলিম্পিকসের সঙ্গে টক্কর নেওয়ার ইচ্ছেটাও স্বাভাবিক৷ তাই বেইজিং'এর ‘‘পাখির বাসা'' স্টেডিয়ামের পরিবর্তে লন্ডনের ‘‘পোর্সেলেইন বোওল''-এর কথা বললেন বয়েল৷ অর্থাৎ যেন একটা চীনেমাটির পেয়ালা, এ'পাশের মানুষরা ও'পাশের মানুষদের মুখ দেখতে পাবে৷ ঘণ্টা বাজিয়ে অনুষ্ঠান শুরু করার প্রথা তো শেক্সপীয়ারের আমল থেকে চলে আসছে৷ বয়েল তাই দ্বারস্থ হন হোয়াইটচ্যাপেল বেল ফাউন্ড্রি'র৷ ১৫৭০ সালে স্থাপিত এই কারখানাটি সরকারিভাবে ব্রিটেনের প্রাচীনতম কারখানা৷ লন্ডনের বিগ বেনও এখানেই তৈরি হয়েছে৷ সেই হোয়াইটচ্যাপেল থেকেই বয়েল আনাচ্ছেন তার ২৭ টন ওজনের ঘণ্টা৷ ঘণ্টার ওপর খোদাই করা থাকবে শেক্সপীয়ারের টেমপেস্ট নাটকের একটা লাইন, যার অর্থ হল: ‘‘ভয় পেয়ো না৷ এই দ্বীপটা নানা ধরণের আওয়াজে ভরা৷'' সেই সাজ আর আওয়াজেরই কিছু নমুনা দেবেন ড্যানি বয়েল৷ প্রতিবেদন: অরুণ শঙ্কর চৌধুরী সম্পাদনা: জাহিদুল হক",
  "manualKeyPhrases" : [ "ড্যানি", "স্লামডগ", "মিলিওনেয়ার", "পরিচালক", "বয়েল", "অলিম্পিক" ],
  "automaticKeyPhrases" : [ "" ]
}