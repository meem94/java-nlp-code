{
  "docID" : 10796,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানিতে-ক্রিকেট-নতুন-কোন-খেলা-নয়/a-16081707",
  "title" : "জার্মানিতে ক্রিকেট নতুন কোন খেলা নয়",
  "date" : "08.07.2012",
  "writter" : "",
  "categories" : [ "খেলাধুলা" ],
  "article" : "জার্মানিতে ক্রিকেট খেলার প্রচলন হয়েছিল শত বছর আগে৷ কিন্তু এই খেলাটি এদেশে জনপ্রিয়তা তেমন একটা পায়নি৷ জার্মান ক্রিকেট দলে অধিকাংশ খেলোয়াড়ই বিদেশি৷ দিলশান রাজুদ্দিন'এর কথাই ধরা যাক৷ ২৭ বছর বয়সি এই যুবক বন ক্রিকেট ক্লাব'এর অধিনায়ক এবং কোচ৷ সাত বছর আগে তিনি শ্রীলঙ্কায় ছিলেন এবং সেদেশে পেশাদার ক্রিকেট খেলেছেন৷ এই খেলা ভালোবাসেন দিলশান৷ যেকারণে জার্মানিতেও ক্রিকেট'এর পেছনে সময় ব্যয় করছেন তিনি৷ দিলশান মনে করেন জার্মানিতে ক্রিকেট কোন বিরল খেলা নয়, কিন্তু সমস্যা হচ্ছে এই খেলা তেমন একটা গুরুত্ব পায় না এদেশে৷ খেলার মানও আশাব্যাঞ্জক নয়৷ দিলশান বলেন, শ্রীলঙ্কার তুলনায় জার্মানিতে ক্রিকেটের মান অনেক নিচে৷ বলা যেতে পারে সেদেশের চতুর্থ ডিভিশন পর্যায়ে যে খেলা হয়, সেটা হচ্ছে জার্মানির ক্রিকেটের বর্তমান অবস্থান৷ জার্মানিতে ক্রিকেট খেলা থেকে অর্থ উপার্জনের মতো পরিস্থিতি এখনো তৈরি হয়নি৷ ফলে খেলোয়াড়দেরকে প্রথমে চিন্তা করতে হয় কাজের কথা, তারপর খেলা৷ দিলশান'এর দলের অনেক খেলোয়াড় সপ্তাহান্তে কাজ করেন৷ দিলশান অবশ্য জার্মান জাতীয় দলেও খেলছেন৷ আন্তর্জাতিক ক্রিকেট কাউন্সিলের নিয়ম অনুযায়ী, কোন দেশের জাতীয় দলে খেলতে চাইলে একজন খেলোয়াড়কে সেদেশে কমপক্ষে চার বছর স্থায়ীভাবে বসবাস করতে হবে৷ দিলশান ২০০৮ সাল থেকে জার্মানিতে স্থায়ীভাবে বসবাস করছেন৷ জার্মানির ক্রিকেট এসোসিয়েশেন'এর পরিচালক ব্রায়ান মান্টেল জানান, জাতীয় দলের অনেক খেলোয়াড়ের অর্থকষ্ট রয়েছে৷ অধিকাংশ খেলোয়াড়ই এসেছে ভারত কিংবা পাকিস্তানের মতো দেশগুলো থেকে যেখানে ক্রিকেট অত্যন্ত তাৎপর্যপূর্ণ খেলা৷ খেলোয়াড়রা দিনের বেলা ওয়েটার অথবা ট্যাক্সি চালক হিসেবে কাজ করে৷ আর ক্রিকেট প্রশিক্ষণের জন্য তারা এমন একটা সময় বেছে নেয়, যখন কাজ নেই৷ বলাবাহুল্য, জার্মানিতে ক্রিকেট নতুন কোন খেলা নয়৷ উইকিপিডিয়া থেকে প্রাপ্ত তথ্য অনুযায়ী, এদেশে ক্রিকেটের প্রচলন হয় শতাধিক বছর আগে৷ প্রথম ক্লাবটি তৈরি হয়েছিল বার্লিনে৷ একদল ইংলিশ এবং মার্কিন নাগরিক এই ক্লাবটি প্রতিষ্ঠা করে৷ বর্তমানে জার্মানিতে ৮০টি ক্রিকেট ক্লাব রয়েছে৷ ক্রিকেট এসোসিয়েশন মাঝে মাঝে ক্রিকেট প্রশিক্ষণেরও ব্যবস্থা করে থাকে৷ জার্মান জাতীয় দলের অধিনায়ক আসিফ খান মনে করেন, এদেশে ক্রিকেটকে জনপ্রিয় করে তুলতে হলে অনেক প্রচারের প্রয়োজন৷ তিনি বলেন, ‘‘কোন গুরুত্বপূর্ণ খেলা বা টুর্নামেন্টের আগে জাতীয় দৈনিকে এসংক্রান্ত প্রতিবেদন প্রকাশ হওয়া জরুরি৷'' জাতীয় দলের বর্তমান সাফল্যেও সন্তুষ্ট খান৷ গত তিন বছরের বিশ্ব ক্রিকেট ব়্যাংকিংয়ে বেশ খানিকটা এগিয়ে এসেছে জার্মানি৷ বর্তমানে ব়্যাংকিংয়ে জার্মানির অবস্থান ৩৯ তম৷ বছর কয়েক আগে এই দেশ ছিল তালিকায় ৫০ নম্বর স্থানে৷ প্রতিবেদন: আন্দ্রে লেজিলে / এআই সম্পাদনা: হোসাইন আব্দুল হাই",
  "manualKeyPhrases" : [ "জার্মানিতে", "নয়", "নতুন", "কোন", "খেলা", "ক্রিকেট" ],
  "automaticKeyPhrases" : [ "" ]
}