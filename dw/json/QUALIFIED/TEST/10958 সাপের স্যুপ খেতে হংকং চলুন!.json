{
  "docID" : 10958,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাপের-স্যুপ/a-16679038",
  "title" : "সাপের স্যুপ খেতে হংকং চলুন!",
  "date" : "17.03.2013",
  "writter" : "",
  "categories" : [ "সমাজ সংস্কৃতি" ],
  "article" : "রেস্তরাঁটির নাম ক্যান্টনিজ ভাষায় ‘শি ওয়ং লাম’, যার অর্থ – সাপের রাজা লাম৷ এখানে ১০০ বছরের বেশি সময় ধরে সাপের স্যুপ বিক্রি হচ্ছে৷ এক প্লেট সাপের স্যুপের দাম ৪৫ হংকং ডলার, অর্থাৎ ছয় মার্কিন ডলার৷ আকাশ-ছোঁয়া, বিরাট, অতিব্যস্ত শহর হংকং৷ তারই একটি নিরিবিলি রাস্তায় একটি পুরনো দোকানের সামনে দেখতে পাওয়া যাবে, লোহার খাঁচায় করে সাপ! খাঁচাগুলো দোকানের দরজা অবধি স্তূপ করা৷ প্রতিটি খাঁচায় কিলবিল করছে সাপ! দোকানের ভেতরে শ'খানেক কাঠের ড্রয়ারে আরো সাপ, আবার সাপ৷ ড্রয়ারগুলোর অর্ধেকের ওপর লেবেল সাঁটা: ‘‘বিষাক্ত''৷ তবে এ' সবই খাবার সাপ৷ সাপের মাংস এমনিতেই মেদবিহীন৷ সেই মাংস দিয়ে তৈরি থিকথিকে স্যুপ খেতে কেমন লাগে, তা বলতে পারবেন শি ওয়ং লামের খদ্দের, গ্রাহক কিংবা পৃষ্ঠপোষকরা৷ দোকান কিংবা রেস্তরাঁটি চালু করেন চীনের মূল ভূভাগ থেকে আসা এক সর্পব্যবসায়ী৷ সাপের স্যুপ যেমন হংকং, তেমন মেইনল্যান্ড চায়নাতেও খুবই জনপ্রিয়, বিশেষ করে শীতে৷ শীতে ঐ মহার্ঘ স্যুপ খেলে নাকি শরীর গরম থাকে, কেননা শরীরে রক্তচলাচল বাড়ে এবং অসুখবিসুখও কম হয়৷ সাপের পিত্ততেই নাকি তার সারা পুষ্টি, তাই বিভিন্ন প্রথাগত চীনা ওষধিতে সাপের পিত্ত ব্যবহার করা হয়৷ তবে সাপ ধরা এবং সাপ রেঁধেবেড়ে গ্রাহকদের খাওয়ানোর দিন হংকং'এ শেষ হতে চলেছে বলেই আধুনিক ‘সাপুড়েদের' অনেকে মনে করেন৷ কাজটা শক্ত এবং বিপজ্জনক৷ সাপুড়েরা নিজেরাই তাদের সন্তানদের এই পেশায় আসতে দিতে চান না৷ এসি / এসবি (এএফপি)",
  "manualKeyPhrases" : [ "সাপ", "হংকং", "সাপের রাজা লাম", "শি ওয়ং লাম", "স্যুপ" ],
  "automaticKeyPhrases" : [ "" ]
}