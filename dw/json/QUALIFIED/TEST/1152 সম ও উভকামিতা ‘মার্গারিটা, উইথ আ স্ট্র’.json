{
  "docID" : 1152,
  "source" : "http://www.dw.com/",
  "lang" : "BN",
  "url" : "http://www.dw.com/bn/সম-ও-উভকামিতা-মার্গারিটা-উইথ-আ-স্ট্র/a-18033992",
  "title" : "সম ও উভকামিতা: ‘মার্গারিটা, উইথ আ স্ট্র’",
  "date" : "02.11.2014",
  "writter" : "",
  "categories" : [ "বিনোদন" ],
  "article" : "ভারতে সমকামিতা এখন অবৈধ৷ কারণ গত বছরই সুপ্রিম কোর্ট সমকামিতা বৈধ আইনের বিপক্ষে রায় দেয়৷ চলচ্চিত্র পরিচালক সোনালি বোস এবার ‘মার্গারিটা, উইথ আ স্ট্র’ ছবিতে তুলে ধরেছেন উভকামিতা বা বাইসেক্সুয়ালিটি৷ সমকামিতা সাধারণত ভারতীয় নাগরিক সমাজ ও সরকারের কাছে একটি নিষিদ্ধ বিষয়৷ ভারতে সমকামিতা নিয়ে সাধারণ আলোচনার সুযোগ কম৷ যদিও সাম্প্রতিক বছরগুলিতে সমকামিতার প্রতি ভারতীয়দের মনোভাবে কিছু পরিবর্তন লক্ষ্য করা যাচ্ছে৷ বিশেষত, ভারতের সংবাদমাধ্যম এবং বলিউডেও সমকামিতার প্রদর্শন ও আলোচনার পরিমাণ বৃদ্ধি পেয়েছে৷ সোনালি বোসের বিশ্বাস, তাঁর পরিচালিত নতুন ছবি ‘মার্গারিটা উইথ আ স্ট্র' ভারতীয় সমাজের চিরায়ত মনোভাবে কিছুটা প্রভাব ফেলবে৷ চলচ্চিত্রটিতে সমকামিতা ও উভকামিতা বিষয়টি ভালোভাবেই প্রতিফলিত হয়েছে৷ সেপ্টেম্বর মাসে টরন্টো চলচ্চিত্র উৎসবে এই মুভিটি প্রদর্শন হয়৷ ছবিটির কাহিনি ‘সেরিব্রাল পলসি'-তে আক্রান্ত এক কিশোরীর গল্প নিয়ে৷ মেয়েটি তার নিজের যৌনতার বিষয়টি নিয়ে দ্বিধান্বিত৷ এক্ষেত্রে মধ্যবিত্ত রক্ষণশীল পরিবারের একটি মেয়ের ক্ষেত্রে যা হয়, সেটাই পরিচালক তুলে ধরার চেষ্টা করেছেন৷ পরিচালক সোনালি বোস যুক্তরাষ্ট্রে থাকেন এবং নিজেকে ‘বাইসেক্সুয়াল' বা উভকামী হিসেবে উল্লেখ করেছেন৷ তিনি জানান, এই মুভি পরিকল্পনার কাজটি তাঁর নিজের অভিজ্ঞতা থেকেই এসেছে৷ এসেছে নিজের ‘সেক্সুয়ালিটি'-র প্রসঙ্গ এবং তাঁর এক আত্মীয়ের কথা, যাঁর সেরিব্রাল পলসি আছে৷ ৪৯ বছরের সোনালি বিশ্বাস করেন, তাঁর মুভিতে এমন কিছু বিষয় উঠে এসেছে যা ৩৭৭ ধারা নিয়ে বিতর্ককে উসকে দেবে৷ সুপ্রিম কোর্টের সমকামিতাবিরোধী রায়ে বলা হয়েছে যে, ভারতীয় দণ্ডবিধির ৩৭৭ ধারা ভারতীয় সংবিধানের মৌলিক অধিকার রক্ষা নীতির পরিপন্থি৷ বার্তা সংস্থা রয়টার্সের সাথে টেলিফোন সাক্ষাৎকারে সোনালি জানান, তিনি জানেন যে মুভিটি মুক্তির পর কট্টরপন্থিদের রোষের মুখে পড়বেন৷ তবে মানুষ যখন ছবিটি দেখবে, আলোচনা করবে এবং তাঁকে প্রশ্ন করবে – তার জন্য প্রস্তুত তো বটেই, উৎসুকও তিনি৷ ‘মার্গারিটা উইথ আ স্ট্র' ছবিতে দেখানো হয়েছে লায়লা নামের একটি মেয়েকে, যে সেরিব্রাল পালসিতে আক্রান্ত হয়েও অন্য এক নারীর প্রেমে পড়ে৷ তার প্রেমে পড়ার ঘটনাটিকে নানা দিক থেকে ছবিতে ব্যাখ্যা করার চেষ্টা করেছেন সোনালি৷ সোনালি এই মুভির চিত্রনাট্য নিয়ে গত দুই বছর চিন্তা-ভাবনা করেছেন৷ তিনি জানান, ‘‘ছবিতে মেয়েটির মা লায়লার সেক্সুয়ালিটি নিয়ে কঠিন সমস্যার মুখোমুখি হয়েছেন – এমনটা দেখানো হয়েছে৷ টরন্টো ফেস্টিভালে সিনেমাটি দেখার পর অনেক ভারতীয় আমার কাছে এসে ছবিটির প্রশংসা করেছেন৷ আমি জানি তাদের চিন্তায় এটা আঘাত করতে পেরেছে৷'' আগামী বছরের প্রথমেই ভারতে মুক্তি পাবে ছবিটি৷ সোনালি জানান, এর আগে সমকামিতা নিয়ে যেসব বা যে ধরণের চলচ্চিত্র ভারতে মুক্তি পেয়েছে, তার সবগুলোই রোষের মুখে পড়েছে, বিক্ষোভ হয়েছে এবং পরে সেগুলোকে নিষিদ্ধ করা হয়েছে৷ ছবিটিতে লায়লার ভূমিকায় অভিনয় করেছেন কালকি কোচলিন৷ তিনি বলেন, ‘‘ছবিটিতে সমকামিতা নয় বরং বাইসেক্সুয়ালিটি বা উভকামিতা দেখানো হয়েছে৷ এখন এ নিয়ে কোনো বিক্ষোভ হবে কিনা, তা আমার জানা নেই৷ তবে এ নিয়ে কারো যদি প্রশ্ন থাকে তবে আমরা তাঁদের সাথে কথা বলতে আগ্রহী৷'' পরিচালক জানান, মুভিটি করার জন্য কারো সহায়তা পাননি তিনি৷ তাই ব্যাংক ঋণ নিয়ে নিজের পকেট খালি করে সিনেমাটি বানিয়েছেন৷ তবে এর জন্য কোনো আক্ষেপ নেই তাঁর৷ তিনি এখন ভারতে মুভিটি মুক্তির অপেক্ষায় দিন গুনছেন৷ '' এপিবি/ডিজি (এপি, রয়টার্স)",
  "manualKeyPhrases" : [ "উইথ আ স্ট্র", "সমকামিতা", "মার্গারিটা", "মুভি", "উভকামিতা" ],
  "automaticKeyPhrases" : [ "" ]
}