{
  "docID" : 10590,
  "source" : "http://www.dw.com/",
  "lang" : "BN",
  "url" : "http://www.dw.com/bn/আন্তর্জাতিক-চলচ্চিত্র-অঙ্গনে-বিচরণ-করছে-মেহেরজান/a-15094770",
  "title" : "আন্তর্জাতিক চলচ্চিত্র অঙ্গনে বিচরণ করছে ‘মেহেরজান’",
  "date" : "21.05.2011",
  "writter" : "",
  "categories" : [ "বিনোদন" ],
  "article" : "বাংলাদেশের মুক্তিযুদ্ধভিত্তিক চলচ্চিত্র ‘মেহেরজান’৷ মুক্তির পরপরই উত্তপ্ত বিতর্কের মুখে পড়ায় বাংলাদেশের প্রেক্ষাগৃহ থেকে সরিয়ে নেওয়া হয় ‘মেহেরজান’কে৷ তবে মেহেরজান এবার সাড়া ফেলছে আন্তর্জাতিক চলচ্চিত্র অঙ্গনে৷ মুক্তিযুদ্ধের সময় এক পাক সেনার সাথে বাংলাদেশি এক তরুণীর প্রেমকাহিনী নিয়ে গড়ে উঠেছে এর গল্প৷ ভিক্টর ব্যানার্জ্জী এবং ভারতের জনপ্রিয় অভিনেতা অমিতাভ বচ্চনের স্ত্রী জয়া বচ্চনের মতো স্বনামধন্য চলচ্চিত্র শিল্পীরা অভিনয় করেছেন ছবিটিতে৷ কিন্তু বাংলাদেশ সরকারের ছাড়পত্র নিয়ে বিভিন্ন প্রেক্ষাগৃহে ছবিটির প্রদর্শনী শুরু হওয়ার পরপরই এর বিরুদ্ধে নানা মহল থেকে আপত্তি ওঠে৷ সমালোচকদের অভিযোগ, স্বাধীনতার জন্য ১৯৭১ সালে যেসব বীর সাহসী নারী-পুরুষ তাঁদের সর্বস্ব উৎসর্গ করেছেন ছবিটির মাধ্যমে তাঁদের প্রতি অসম্মান করা হয়েছে৷ উল্লেখ্য, স্বাধীনতা যুদ্ধের সময় প্রায় দুই লাখ বাংলাদেশি নারীকে ধর্ষণ করেছে পাক সেনারা৷ এছাড়া সরকারি হিসাবে, দেশ মাতৃকার মুক্তির জন্য প্রাণ দিয়েছেন প্রায় ৩০ লাখ বাঙালি৷ তবে ছবিটির পরিচালক রুবাইয়াত হোসেনসহ বাংলাদেশের চলচ্চিত্র বোদ্ধাদের অনেকেই মনে করেন, মুক্তিযুদ্ধের ইতিহাস বিকৃতি করা কিংবা মুক্তিযোদ্ধাদের প্রতি অপমানজনক কোন কিছুই এতে তুলে ধরা হয়নি৷ যাহোক, এসব বিতর্কের মধ্যেই এবার দেশের সীমানা পেরিয়ে আন্তর্জাতিক চলচ্চিত্র অঙ্গনে জায়গা করে নিল ‘মেহেরজান'৷ চলতি মাসের ৪ থেকে ৮ তারিখ পর্যন্ত নিউইয়র্কে অনুষ্ঠিত হয় ইন্দো-অ্যামেরিকান আর্ট কাউন্সিল চলচ্চিত্র উৎসব৷ সেখানে প্রদর্শিত হলো ‘মেহেরজান'৷ এছাড়া আগামী মাসে শ্রীলঙ্কায় আয়োজিত ক্যান্ডি আন্তর্জাতিক চলচ্চিত্র উৎসবে যাওয়ার আমন্ত্রণ পেয়েছে৷ জুলাইয়ে ক্যানাডায় ভ্যানকুভার দক্ষিণ এশীয় চলচ্চিত্র উৎসবেও যাবে এটি৷ ‘মেহেরজান'এর প্রদর্শনী হবে সেপ্টেম্বরে ভারতে অনুষ্ঠিতব্য দক্ষিণ এশীয় চলচ্চিত্র উৎসবে৷ এছাড়া অক্টোবরে ক্যানাডিয়ান ফিল্ম ইনস্টিটিউটে প্রদর্শনের আমন্ত্রণও পেয়েছে ‘মেহেরজান'৷ রয়েছে যুক্তরাষ্ট্রের বেশ কিছু বিশ্ববিদ্যালয়ে ‘মেহেরজান' প্রদর্শনীর আমন্ত্রণ৷ একইসাথে এসব অনুষ্ঠানে ‘মেহেরজান' ছবির বিভিন্ন দিক নিয়ে আলোচনায় অংশ নেবেন ছবিটির নির্মাতা রুবাইয়াত হোসেন৷ প্রতিবেদন: হোসাইন আব্দুল হাই সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "বাংলাদেশ", "১৯৭১", "নারী-পুরুষ", "বীর", "সাহসী" ],
  "automaticKeyPhrases" : [ "" ]
}