{
  "docID" : 15191,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিদেশিদের-উপর-হামলা-দেশের-ভাবমূর্তি-ক্ষুন্ন-করবে/a-16444812",
  "title" : "‘বিদেশিদের উপর হামলা দেশের ভাবমূর্তি ক্ষুন্ন করবে’",
  "date" : "12.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "হরতাল, অবরোধে জার্মান নাগরিকসহ বিদেশি দূতাবাসের গাড়িতে হামলার ঘটনা বিদেশে বাংলাদেশের ভাবমূর্তি ক্ষুন্ন করবে৷ বিদেশি নাগরিকরা বাংলাদেশকে নিরাপদ মনে না করলে তাঁরা এদেশে থাকতে চাইবেন না - যেটা দেশের জন্য ক্ষতির কারণ হবে৷ এমন মন্তব্য আন্তর্জাতিক সম্পর্কের বিশ্লেষক ড. ইমতিয়াজ আহমেদের৷ এদিকে, পররাষ্ট্রমন্ত্রী মনে করেন দেশের ভাবমূর্তি ক্ষুন্ন করার জন্যই বিরোধী দল পরিকল্পিতভাবে এসব নজিরবিহীন ঘটনা ঘটাচ্ছে৷ সর্বশেষ রোববারে বিএনপির নেতৃত্বে ১৮ দলের অবরোধে ঢাকায় জার্মান স্থপতি আনা হেরিংগার ওপরে হামলা চালান হয়৷ ঢাকার গাবতলী এলাকায় তাঁর গাড়িতে হামলা চালিয়ে চালককে মারধর এবং গাড়িটি আগুন দিয় পুড়িয়ে দেয়া হয়৷ হেরিংগার দৌড়ে প্রাণে বাঁচেন৷ তিনি জার্মান প্রতিষ্ঠান জিআইজেড-এর কর্মকর্তা৷ এর আগে ৪ ডিসেম্বর জামায়াতের হরতালে মার্কিন দূতাবাসের গাড়িতে হামলা চালানো হয়৷ এই দুই ঘটনায় সংশ্লিষ্ট দূতাবাসগুলো প্রতিবাদ জানিয়ে এর প্রতিকার চেয়েছে৷ এই পরিস্থিতিকে দেশের ভাবমূর্তির জন্য ভয়াবহ ক্ষতিকর বলে মনে করেন আন্তর্জাতিক সম্পর্কের বিশ্লেষক অধ্যাপক ড. ইমতিয়াজ আহমেদ৷ তিনি ডয়চে ভলেকে জানান, অতীতে বাংলাদেশে রাজনৈতিক সহিংসতা হলেও বিদেশিদের সম্মান দেখানো হতো৷ কিন্তু এবারই তার ব্যতিক্রম হয়েছে৷ তিনি মনে করেন সরকারের উচিত এর প্রতিকার করা৷ বিরোধী দলেরও উচিত বিদেশিদের কাছে দেশের ভাবমূর্তি ঠিক রাখার কথা চিন্তা করা৷ আর এর জন্য প্রয়োজন রাজনৈতিক সমাধান৷ আর পররাষ্ট্রমন্ত্রী ডা. দীপুমনি বলেছেন, বিরোধী দল বিদেশিদের কাছে বাংলাদেশকে হেয় করার জন্যই বিদেশিদের ওপর হামলাসহ ব্যাপক সহিংসতা চালাচ্ছে৷ এদিকে, ঢাকায় মার্কিন উপ সহকারী পররাষ্ট্রমন্ত্রী রবার্ট ব্লেক'ও বলেছেন এধরনের ঘটনা বাংলাদেশের ভাবমূর্তি এবং বিনিয়োগ ক্ষতিগ্রস্ত করবে৷ তিনি মনে করেন, সহিংসতা নয় সংলাপের মাধ্যমে সমস্যার সমাধান হওয়া উচিত৷ পুলিশ জানিয়েছে, তারা দুটি ঘটনাই তদন্ত করছেন৷ অপরাধীদের চিহ্নিত করে আইনের আওতায় আনা হবে৷",
  "manualKeyPhrases" : [ "ভাবমূর্তি", "বিদেশি", "পররাষ্ট্রমন্ত্রী", "ড. ইমতিয়াজ আহমেদ", "আনা হেরিংগার", "ক্ষুন্ন", "হরতাল" ],
  "automaticKeyPhrases" : [ "" ]
}