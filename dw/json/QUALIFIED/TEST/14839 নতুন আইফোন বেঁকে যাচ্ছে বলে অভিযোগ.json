{
  "docID" : 14839,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-আইফোন-বেঁকে-যাচ্ছে-বলে-অভিযোগ/a-17955751",
  "title" : "নতুন আইফোন বেঁকে যাচ্ছে বলে অভিযোগ",
  "date" : "26.09.2014",
  "writter" : "",
  "categories" : [ "বিজ্ঞান পরিবেশ" ],
  "article" : "হালের আইফোন ৬ আর আইওএস ৮ অপারেটিং সিস্টেমের নতুন সংস্করণ নিয়ে কিছু অভিযোগ উঠেছে৷ অ্যাপল কোম্পানি বিষয়গুলি খতিয়ে দেখছে৷ আপডেটের মাধ্যমে একটি সমস্যার সমাধানের চেষ্টা শুরু হয়েছে ইতিমধ্যেই৷ বাজারে আসার আগেই আইফোন ৬-কে ঘিরে প্রত্যাশা ও উত্তেজনা কম ছিল না৷ তারপর বিশ্বের বিভিন্ন প্রান্ত থেকে রেকর্ড বিক্রির খবর৷ কিন্তু এরই মধ্যে এই সাফল্যের উপর কালো ছায়া ফেলছে কয়েকজন ব্যবহারকারীর অভিযোগ৷ নতুন আইফোনের সঙ্গে সঙ্গে অ্যাপল কোম্পানি তাদের অপারেটিং সিস্টেমের যে নতুন সংস্করণ চালু করেছে, সেই আইওএস ৮ নিয়েও নাকি সমস্যা দেখা দিচ্ছে৷ আইওএস ৮-এর একটি আপডেট টেলিফোনে ব্যাঘাত ঘটাচ্ছে বলে অনেক অভিযোগ শোনা যাচ্ছে৷ অভিযোগকারীরা বলেন, এর পর কাউকে ফোন করা যাচ্ছে না৷ তাছাড়া ফিঙ্গারপ্রিন্ট বা আঙুলের ছাপ দিয়ে ফোন ‘আনলক' করতেও অসুবিধা হচ্ছে৷ বুধবার সকাল থেকেই ব্যবহারকারীরা এই আপডেট পেতে শুরু করেছিলেন৷ এ কথা জানতে পেরে অ্যাপল আপডেট পাঠানো বন্ধ রেখেছে৷ নতুন এই আপডেটের উদ্দেশ্য ছিল আইওএস ৮-এর কিছু ত্রুটি ও দুর্বলতা দূর করা৷ তবে শোনা যাচ্ছে, শুধু নতুন আইফোন ৬ ও তার বড় ‘প্লাস' সংস্করণেই নাকি এমন সমস্যা দেখা যাচ্ছে৷ যে কোনো ফোনের নতুন মডেল নিয়ে এমন সমস্যা অবশ্য প্রায়ই দেখা যায়৷ পরে কোম্পানি নানা আপডেট পাঠিয়ে সমস্যার সমাধান করে ফেলে৷ আরও গুরুতর বিষয় হলো আইফোন ৬ ‘প্লাস' সংস্করণ সংক্রান্ত বিভ্রান্তি৷ একটি ভিডিও অনুযায়ী এই বড় মডেলটি নাকি চাপের মুখে বেঁকে যাচ্ছে৷ অ্যালুমিনিয়াম দিয়ে তৈরি ফোনের খোলসই এর কারণ৷ কয়েকজন বলেছেন, বেশিক্ষণ প্যান্টের পকেটে রাখলেই একটা অংশ বেঁকে যাচ্ছে৷ অ্যাপল-এর মতো কোম্পানি ঠিকমতো পরীক্ষা না করেই এমন ফোন বাজারে এনেছে, এটা মেনে নেওয়া কঠিন৷ স্কোয়্যার ট্রেড নামের এক বিমা কোম্পানি আইফোন ৬ পরীক্ষা করে সেটাকে অত্যন্ত মজবুত হিসেবে বর্ণনা করেছে৷ তবে তা সত্ত্বেও প্রতিটি অভিযোগ ভালো করে পরীক্ষা করে দেখা হচ্ছে৷ এসবি/ডিজি (এপি)",
  "manualKeyPhrases" : [ "অ্যাপল", "আইওএস ৮", "সংস্করণ", "আইফোন ৬", "নতুন", "অভিযোগ" ],
  "automaticKeyPhrases" : [ "" ]
}