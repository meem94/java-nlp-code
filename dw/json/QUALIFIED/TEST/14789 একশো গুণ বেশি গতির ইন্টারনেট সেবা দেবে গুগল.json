{
  "docID" : 14789,
  "source" : "http://www.dw.com/",
  "lang" : "BN",
  "url" : "http://www.dw.com/bn/একশো-গুণ-বেশি-গতির-ইন্টারনেট-সেবা-দেবে-গুগল/a-16127117",
  "title" : "একশো গুণ বেশি গতির ইন্টারনেট সেবা দেবে গুগল",
  "date" : "27.07.2012",
  "writter" : "",
  "categories" : [ "বিজ্ঞান পরিবেশ" ],
  "article" : "বর্তমানে নিউ ইয়র্কের এক নাগরিক যে গতির ইন্টারনেট ব্যবহার করছেন, তার চেয়ে ১০০ গুন বেশি গতিতে নেট ব্যবহার করতে পারবেন ক্যানসাস শহরের আরেক নাগরিক৷ গুগল এই সুবিধা করে দিচ্ছে৷ ইন্টারনেটের জন্ম অ্যামেরিকার প্রতিরক্ষা মন্ত্রণালয়ের ল্যাবরেটরিতে৷ বিশ্বের নামকরা ইন্টারনেট ভিত্তিক কোম্পানিগুলোর অবস্থান অ্যামেরিকায়৷ কিন্তু সেই অ্যামেরিকা ইন্টারনেটের গতির দিক দিয়ে বেশ পিছিয়ে রয়েছে৷ এর জরিপে জানা গেছে, এক্ষেত্রে যুক্তরাষ্ট্রের অবস্থান বিশ্বে ৩৩ নম্বরে৷ সবচেয়ে আগে রয়েছে দক্ষিণ কোরিয়ার নাম৷ এবার গুগল অ্যামেরিকানদের এই দুর্নাম কিছুটা ঘুচাতে এগিয়ে এসেছে৷ তারা শুধুমাত্র ক্যানসাস শহরে এমন ফাইবার অপটিক কেবল বসাচ্ছে, যার কারণে ঐ শহরের নাগরিকরা বর্তমানের চেয়ে ১০০ গুণ বেশি গতিতে নেট ব্যবহার করতে পারবেন৷ প্রযুক্তির হিসেবে গতিটা হচ্ছে প্রতি সেকেন্ডে এক গিগাবাইট! সেপ্টেম্বর থেকে ‘গুগল ফাইবার' নামের এই সেবা চালু হতে পারে বলে জানিয়েছে গুগল৷ কী এই সেবা? গুগল বলছে, কোনো গ্রাহক এই সেবা গ্রহণ করলে সে একইসঙ্গে কেবল টিভি আর ইন্টারনেট ব্যবহার করতে পারবে৷ ব্যাপারটা এরকম - ধরুন, আপনার টিভি গুগল ফাইবার সেবার সঙ্গে যুক্ত৷ তাহলে আপনাকে আর অন্য কোনো কেবল কোম্পানিকে মাসে মাসে টাকা দিতে হবে না৷ কেননা গুগল ফাইবারের সঙ্গে ইতিমধ্যে একশোর বেশি কেবল চ্যানেলের চুক্তি হয়ে গেছে৷ ফলে আপনি সেগুলো দেখতে পাবেন৷ ভবিষ্যতে আরও চ্যানেল যোগ করার চেষ্টা করছে গুগল৷ এ'তো গেল টিভি দেখার কথা৷ গুগল ফাইবারের মাধ্যমে আপনি উচ্চগতির ইন্টারনেটও ব্যবহার করতে পারবেন৷ আর এই সব কাজ নিয়ন্ত্রণ করার জন্য আপনাকে দেয়া হবে গুগলের ট্যাবলেট কম্পিউটার৷ এবং সেটা একেবারে বিনামূল্যে! এখন মনে প্রশ্ন জাগতে পারে, এসব সুবিধা পেতে প্রতি মাসে কত খরচ হবে? গুগল বলছে, একইসঙ্গে টিভি চ্যানেল আর ইন্টারনেট সেবা পেতে মাসে দিতে হবে ১২০ ডলার৷ আর শুধু ইন্টারনেট সেবা চাইলে দিতে হবে ৭০ ডলার৷ তবে আশার কথা, এই সেবার জন্য গুগল কোনো সংযোগ মূল্য নেবে না৷ উপরন্তু, ট্যাবলেট কম্পিউটারটি দেবে বিনামূল্যে৷ জেডএইচ / ডিজি (রয়টার্স, এএফপি)",
  "manualKeyPhrases" : [ "ইন্টারনেট", "গুগল", "ফাইবার", "গুণ", "বেশি" ],
  "automaticKeyPhrases" : [ "" ]
}