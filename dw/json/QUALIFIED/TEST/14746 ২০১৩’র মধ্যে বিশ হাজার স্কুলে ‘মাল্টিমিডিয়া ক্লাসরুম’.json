{
  "docID" : 14746,
  "source" : "http://www.dw.com/",
  "lang" : "BN",
  "url" : "http://www.dw.com/bn/২০১৩র-মধ্যে-বিশ-হাজার-স্কুলে-মাল্টিমিডিয়া-ক্লাসরুম/a-16440639",
  "title" : "২০১৩’র মধ্যে বিশ হাজার স্কুলে ‘মাল্টিমিডিয়া ক্লাসরুম’",
  "date" : "10.12.2012",
  "writter" : "জাহিদুল হক",
  "categories" : [ "বিজ্ঞান পরিবেশ" ],
  "article" : "২০০৮ সালের নির্বাচনী ইশতেহারে আওয়ামী লীগ বলেছিল তারা ক্ষমতায় গেলে ‘ডিজিটাল বাংলাদেশ’ গড়ে তুলবে৷ এজন্য তারা ‘ভিশন ২০২১’ নামে একটি রূপকল্পও ঘোষণা করেছিল, যার লক্ষ্য ২০২১ সালের মধ্যে ডিজিটাল বাংলাদেশ গড়ে তোলা৷ বাংলাদেশ সরকারের বিজ্ঞান ও প্রযুক্তি মন্ত্রণালয়ের ঊর্ধ্বতন পরামর্শক হিসেবে কাজ করেন মুনির হাসান৷ সরকারের ডিজিটাল বাংলাদেশ গঠনের লক্ষ্য পূরণের একজন সক্রিয় সদস্য তিনি৷ গত চার বছরে সরকারের কার্যক্রম সম্পর্কে বলতে গিয়ে তিনি প্রথমেই বললেন, প্রতিটি ইউনিয়নে তথ্য সেবাকেন্দ্র চালুর কথা৷ ‘‘তৃণমূল পর্যায়ে তথ্য প্রযুক্তির সেবা পৌঁছে দিতে সরকার সারা দেশের প্রতিটি ইউনিয়নে একটি তথ্য সেবাকেন্দ্র চালু করেছে৷ সেখানে কাজ করছে স্থানীয় দুজন তরুণ৷ এছাড়া কয়েকটি জেলায় ‘জেলা ই-সেবাকেন্দ্র' চালু করা হয়েছে৷ এর ফলে ঘরে বসেই এখন প্রয়োজনীয় সরকারি ফর্ম ডাউনলোড করে নেয়া যাচ্ছে৷ আগে এর জন্য সরকারি কার্যালয়ে যেতে হতো৷ এছাড়া উচ্চশিক্ষায় ভর্তির যাবতীয় কাজকর্ম ও ঘরে বসে অনলাইনে রেল টিকিট কাটা সহ নানান কাজ করতে পারছেন নাগরিকরা৷'' সরকার এখন দেশের প্রায় ২০ হাজার স্কুলে ‘মাল্টিমিডিয়া ক্লাসরুম' স্থাপনের কাজ করছে৷ মুনির হাসান বললেন, মাল্টিমিডিয়া ক্লাসরুমে একটি করে ল্যাপটপ ও মাল্টিমিডিয়া প্রজেক্টর থাকবে৷ সেখানে জটিল বিষয়গুলো সহজ করে পড়ানো হবে৷ প্রতিটি স্কুলে অন্তত একটা ক্লাসরুমকে এরকম মাল্টিমিডিয়া ক্লাসরুমে পরিণত করা হচ্ছে৷ এভাবে পড়ানোর জন্য প্রয়োজনীয় লেকচারগুলো তৈরি করছেন শিক্ষকরা৷ গত প্রায় দেড় বছর ধরে এই কাজ চলছে৷ মুনির হাসান বললেন, এখন পর্যন্ত এরকম ক্লাসরুমের সংখ্যা হাজার না পেরোলেও কাজ যেভাবে এগোচ্ছে তাতে আগামী বছরের মধ্যেই বিশ হাজার স্কুলে মাল্টিমিডিয়া ক্লাসরুম স্থাপনের কাজ শেষ হবে বলে তিনি আশাবাদী৷ ‘‘এসব ক্লাসরুমে সরকারি ল্যাপটপ ‘দোয়েল' দেয়া হবে৷'' আগামী ২১শে ফেব্রুয়ারি ‘আমার বর্ণমালা' নামে একটি বাংলা ফন্ট চালুর লক্ষ্যে কাজ করছে সরকার৷ বাংলা একাডেমী এতে মূল ভূমিকা পালন করছে৷ আর ঢাকা বিশ্ববিদ্যালয়ের গ্রাফিক ডিজাইন বিভাগ এতে সহায়তা করছে৷ নতুন এই ফন্ট চালুর উদ্যোগ সম্পর্কে মুনির হাসান বলেন, ‘‘আমাদের বাংলা ভাষায় অনেক ফন্ট থাকলেও সেগুলো কোনো ভাষাবিদের সাহায্য নিয়ে না করায় কিছু সমস্যা হয়েছে৷ যেমন বাংলা একাডেমীর সাবেক প্রধান ড. মনসুর মুসা বলছেন, বাংলায় ‘স্বামী' ও ‘কম্বল' এই দুটি বানানে যুক্তাক্ষর হিসেবে যে ‘ব' ব্যবহার করা হয় তার আলাদা আলাদা দুটো তাৎপর্য রয়েছে৷ বর্তমানে যে ফন্টগুলো চালু রয়েছে সেখানে এই পার্থক্য ফুটিয়ে তোলা যায় না৷ এসব সমস্যা দূর করতেই ‘আমার বর্ণমালা' ফন্ট চালু করা হচ্ছে৷''",
  "manualKeyPhrases" : [ "বাংলাদেশ", "ঢাকা", "ফেব্রুয়ারি", "বর্ণমালা", "মাল্টিমিডিয়া", "ডিজিটাল" ],
  "automaticKeyPhrases" : [ "" ]
}