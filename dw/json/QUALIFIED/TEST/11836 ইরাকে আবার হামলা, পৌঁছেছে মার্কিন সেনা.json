{
  "docID" : 11836,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকে-আবার-হামলা-পৌঁছেছে-মার্কিন-সেনা/a-17712017",
  "title" : "ইরাকে আবার হামলা, পৌঁছেছে মার্কিন সেনা",
  "date" : "17.06.2014",
  "writter" : "",
  "categories" : [ "বিশ্ব" ],
  "article" : "ইরাকের রাজধানী বাগদাদের উত্তরাঞ্চলে জঙ্গিদের হামলা ঠেকাতে লড়ে যাচ্ছে নিরাপত্তাকর্মীরা৷ ঐ সংঘর্ষে ১৯ জঙ্গি নিহত হয়েছে বলে দাবি করেছেন এক নিরাপত্তা কর্মকর্তা৷ দিয়ালা প্রদেশে নিরাপত্তাকর্মীরা জানিয়েছেন, বাগদাদের ১০০ কিলোমিটার উত্তরে জঙ্গিদের হামলা ঠেকাতে লড়াই করে যাচ্ছেন তাঁরা৷ যুক্তরাষ্ট্র ইরাকে ২৭৫ সেনা পাঠাচ্ছে – সোমবার এই খবর ছড়িয়ে পড়ার পর নতুন করে এই হামলা শুরু হয়েছে৷ সোমবার সুন্নি জঙ্গিরা মসুল ও সিরীয় সীমান্তের মধ্যকার তাল আফার-এর নিয়ন্ত্রণ নিয়েছে৷ যুক্তরাষ্ট্র অবশ্য বাগদাদে মার্কিন দূতাবাসের নিরাপত্তা দিতেই সৈন্য পাঠাচ্ছে৷ এরই মধ্যে ১৭৫ জন সেনা ইরাক পৌঁছেছে৷ একশ অতিরিক্ত সেনাকে ‘স্ট্যান্ডবাই' রাখা হয়েছে৷ প্রয়োজন পড়লেই তাঁদের পাঠানো হবে৷ ইরাক ছাড়ছে সাধারণ মানুষ এক সপ্তাহ আগে ইরাকের মসুল শহরটি দখল করে আল-কায়েদার শাখা ‘দ্য ইসলামিক স্টেট ইন ইরাক আন্ড দ্য লেভান্ট' বা আইএসআইএল-এর জঙ্গিরা৷ কিরকুকের দিকে জঙ্গিরা যতই এগিয়ে যাচ্ছে, সেখান থেকে সাধারণ মানুষ ততই পালিয়ে যাচ্ছেন৷ কোথাও কোথাও সেনারা ইউনিফর্ম পরিবর্তন করে পালিয়ে যাওয়া সাধারণ মানুষদের সাথে মিশে গেছেন বলে জানিয়েছে বার্তা সংস্থা এএফপি৷ ইরানের সাথে যুক্তরাষ্ট্র সোমবার মার্কিন পররাষ্ট্রমন্ত্রী জন কেরি বলেছেন, ইরাকে সহিংসতা দমনে ইরানের সাথে মিলে কাজ করবেন তারা৷ তবে তিনি এটাও উল্লেখ করেন যে, ইরাকের প্রধানমন্ত্রী নুরি আল-মালিকি যেভাবে চাইবেন সেভাবেই ইরানের সাথে কাজ করবে যুক্তরাষ্ট্র৷ ইরান ও যুক্তরাষ্ট্র যৌথভাবে ইরাকে অভিযান চালাবে কিনা – সে সম্ভাবনা রয়েছে বলে শোনা যাচ্ছে৷ এরই মধ্যে যুক্তরাষ্ট্র ও ইরানের মধ্যে একদফা আলোচনা হয়েছে বলে জানিয়েছে হোয়াইট হাউজ৷ উপদেষ্টাদের সাথে ওবামার বৈঠক সোমবার সন্ধ্যায় জাতীয় নিরাপত্তা দলের সাথে বৈঠক করেছেন মার্কিন প্রেসিডেন্ট বারাক ওবামা৷ জঙ্গিদের দমনে কী কী পদক্ষেপ নেয়া যেতে পারে সে ব্যাপারে আলোচনা হয়েছে সেখানে৷ তবে ইরাকে অভিযান চালানোর জন্য বিশেষ বাহিনী প্রস্তুত হচ্ছে কিনা – সে ব্যাপারে নিশ্চিত করেনি হোয়াইট হাউজ৷ হোয়াইট হাউজের মুখপাত্র কেটলিন হাইডেন বলেছেন, ওবামা তাঁর জাতীয় নিরাপত্তা দলকে বলেছেন ইরাকের নিরাপত্তাবাহিনীকে সহায়তা দেয়ার জন্য সম্ভাব্য সব রকমের প্রস্তুতি নিতে৷ কুর্দিস্তানের প্রতিক্রিয়া মঙ্গলবার কুর্দিস্তানের প্রধানমন্ত্রী নেচিরভান বারজানি বিবিসিকে বলেছেন, ইরাক বর্তমানে যে পরিস্থিতির মধ্য দিয়ে যাচ্ছে তা থেকে বেরিয়ে স্বাভাবিক অবস্থায় আসা প্রায় অসম্ভব৷ ইরাকের প্রধানমন্ত্রী নুরি আল-মালিকির জন্য এটা সত্যিই একটা শক্ত চ্যালেঞ্জ বলে মন্তব্য করেছেন তিনি৷ সমস্যা সমাধানে সেনাবাহিনী একমাত্র ভূমিকা পালন করতে পারে বলে জানান কুর্দিস্তানের প্রধানমন্ত্রী৷ ওদিকে জাতিসংঘের মানবাধিকার প্রধান নাভি পিল্লাই বলেছেন, বিদ্রোহীরা দেশটির উত্তরাঞ্চলে যে হত্যাকাণ্ড চালিয়েছে তা যুদ্ধাপরাধের পর্যায়ে পড়ে৷ ইরাকের ‘দ্য ইসলামিক স্টেট ইন ইরাক আন্ড দ্য লেভান্ট' বা আইএসআইএল-এর নেতৃত্বাধীন জঙ্গিরা গত সপ্তাহে মসুল এবং তিকরিতসহ গুরুত্বপূর্ণ শহরগুলো দখল করেছে৷ অবশ্য কয়েকটি শহর পুনর্দখলও করেছে সরকারি বাহিনী৷ এপিবি/ডিজি (এপি, এএফপি, ডিপিএ, রয়টার্স)",
  "manualKeyPhrases" : [ "হামলা", "সুন্নি", "মার্কিন", "জঙ্গি", "সেনা", "ইরাক", "যুক্তরাষ্ট্র" ],
  "automaticKeyPhrases" : [ "" ]
}