{
  "docID" : 12152,
  "source" : "http://www.dw.com/",
  "lang" : "BN",
  "url" : "http://www.dw.com/bn/শ্বেতাঙ্গ-কৃষ্ণাঙ্গ-ফার্স্ট-লেডি-নিয়ে-রবার্ট-ডি-নিরোর-মস্করা/a-15823859",
  "title" : "শ্বেতাঙ্গ-কৃষ্ণাঙ্গ ফার্স্ট লেডি নিয়ে রবার্ট ডি নিরোর মস্করা",
  "date" : "21.03.2012",
  "writter" : "",
  "categories" : [ "বিনোদন" ],
  "article" : "প্রেসিডেন্ট বারাক ওবামার পুনর্নির্বাচন অভিযানের দায়িত্বপ্রাপ্তরা হলিউড তারকা রবার্ট ডি নিরোর কাছ থেকে দূরত্ব বজায় রাখছে৷ অথচ রবার্ট ডি নিরো হার্ডকোর ডেমোক্র্যাট সমর্থক৷ কিন্তু কেন এই দূরত্ব? ঘটনার শুরু সোমবার৷ নির্বাচনের ফান্ড রেজিং বা প্রচারের জন্য অর্থ সংগ্রহের একটি অনুষ্ঠানে ডি নিরো একটি মন্তব্য করেন উপস্থিত দর্শকদের উদ্দেশ্যে৷ ঘটনাটি ঘটে নিউ ইয়র্কের গ্রিনউইচ ভিলেজ ডিস্ট্রিক্টে৷ সেখানে উপস্থিত ছিলেন বর্তমান মার্কিন ফার্স্ট লেডি মিশেল ওবামা৷ সঙ্গে আরো ছিলেন কালিস্টা গিংরিচ, কারেন সানটোর্ম এবং অ্যান রম্নি৷ এদের স্বামীরা রিপাবলিকান এবং প্রেসিডেন্ট পদপ্রার্থী৷ এদের সবার সামনে রবার্ট ডি নিরো দর্শকদের উদ্দেশ্যে প্রশ্ন করেন, ‘‘আপনারা কি সত্যিই মনে করেন অ্যামেরিকা একজন শ্বেতাঙ্গ ফার্স্ট লেডির জন্য অপেক্ষা করছে? অ্যামেরিকা কি একজন শ্বেতাঙ্গ ফার্স্ট লেডির জন্য প্রস্তুত?'' উপস্থিত দর্শকদের মধ্যে থেকে উত্তর ভেসে আসে, ‘‘না''৷ রবার্ট ডি নিরো তখন হেসে বলেন, ‘‘শীঘ্রই আমরা তা দেখছে চাইছি না, তাই না? এত জলদি কিসের?'' ব্যাস এতেই কাজ হয়েছে! এ ধরণের মন্তব্যের প্রতিবাদ সবার আগে করেন রিপাবলিকান সমর্থক এবং প্রেসিডেন্ট পদপ্রার্থী নিউট গিংরিচ৷ তিনি জানান, এ ধরণের মন্তব্য একেবারেই গ্রহণযোগ্য নয়৷ মিশেল ওবামার ক্যাম্পেনের প্রেস সেক্রেটারি অলিভিয়া আলাইর জানান, ‘‘আমরা মনে করি এ ধরণের মস্করা বা জোক একেবারেই করা ঠিক নয়৷'' বলা প্রয়োজন, ২০০৮ সালে প্রেসিডেন্ট বারাক ওবামা নির্বাচিত হওয়ার আগে এ ধরণের প্রচারাভিযান চালানো হয়েছিল বিপাবলিকানদের পক্ষ থেকে৷ প্রশ্ন করা হয়েছিল, ‘অ্যামেরিকা কি একজন কৃষ্ণাঙ্গ প্রেসিডেন্টের জন্য প্রস্তুত?' তবে রবার্ট ডি নিরো আত্মপক্ষ সমর্থন করে বলেছেন, ‘‘আমি যা বলেছি তা ঠাট্টাচ্ছলে বলেছি৷ কাউকে অপমান বা ছোট করার জন্য বলিনি৷ বিশেষ করে বর্তমান ফার্স্ট লেডিকে ছোট করে কিছু বলার প্রশ্নই আসে না৷'' প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "অ্যামেরিকা", "ওবামা", "মার্কিন", "মস্করা", "প্রেসিডেন্ট", "বারাক", "মিশেল" ],
  "automaticKeyPhrases" : [ "" ]
}