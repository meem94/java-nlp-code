{
  "docID" : 10221,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুরোনো-শহরকে-নতুনভাবে-চেনালেন-রিচ-ম্যাককর/a-19093011",
  "title" : "পুরোনো শহরকে নতুনভাবে চেনালেন রিচ ম্যাককর",
  "date" : "04.03.2016",
  "writter" : "মেগিন লে/এসবি",
  "categories" : [ "অন্বেষণ" ],
  "article" : "শখ যখন পেশায় পরিণত হয়, তখন কার না ভালো লাগে? ব্রিটেনের এক তরুণ লন্ডন-প্যারিসের মতো শহরের অভিনব ছবি তুলে অসংখ্য মানুষের দৃষ্টি আকর্ষণ করছেন৷ ছবি বিক্রিও শুরু হয়েছে৷ এমনভাবে বোধহয় কেউ কখনো লন্ডন শহরের বিখ্যাত জায়গাগুলি দেখেনি৷ প্যারিস শহরেরও এমন সব ছবি তুলেছেন রিচ ম্যাককর৷ বয়স ২৮৷ ইনস্টাগ্রামে তাঁর অনুসারীর সংখ্যা এক লাখেরও বেশি৷ ‘পেপারবয়ো' নামেও পরিচিত এই ফটোগ্রাফার বলেন, ‘‘ইনস্টাগ্রামের সদস্য হবার পর বুঝলাম, আমি বাকিদের মতোই লন্ডনের একই ছবি তুলি – সেই লন্ডন আই, বিগ বেন, বাকিংহাম প্রাসাদ ইত্যাদি, তাতে কী লাভ? আমি অন্য ছবি তুলতে চেয়েছিলাম৷ তখন বিগ বেন-কে হাতঘড়িতে পরিণত করার আইডিয়া এলো৷'' রিচ ম্যাককর কর্মসূত্রে লন্ডনে এসেছিলেন৷ ফটোগ্রাফি শুধু তাঁর হবি ছিল৷ সোশ্যাল মিডিয়ার কল্যাণে তিনি নিত্য-নতুন ফ্যান পেয়ে চলেছেন৷ ফলে হবিকেই তিনি পেশা করতে চান৷ শহরে ঘোরাফেরার সময়ে তিনি এমন সব গল্প শুনতে পান, যা তাঁকে প্রেরণা যোগায়৷ রিচ বলেন, ‘‘অনেক লোকেশনকে ঘিরে এমন সব ঘটনা, মজার গল্প ও তথ্য রয়েছে৷ অনেকগুলি ছবির সঙ্গে আবার সেই জায়গার সঙ্গে কোনো সম্পর্কই নেই৷ দেখতে বেশ মজার, যেমন প্যারিসের আর্ক অফ ট্রায়াম্ফের উপর লেগোম্যান৷ এর মাধ্যমে ছবিগুলিকে আমি আলাদা মাত্রা দিতে চাই৷ লন্ডনে ছবি তোলার সময় শহর সম্পর্কে অনেক নতুন বিষয় জানতে পেরেছিলাম৷ ছবির মধ্যে সে সব ঢোকাতে চেয়েছিলাম৷'' রিচ-এর কোনো স্টুডিও নেই৷ যেখানেই চলমান অফিস বসানোর সুযোগ রয়েছে, তিনি সেখানেই কাজ করেন৷ তাঁর ‘সিজার কাট' ছবি দেখতে সহজ মনে হলেও তার বৈশিষ্ট্যই হলো খুঁটিনাটি বিষয় সম্পর্কে ভালোবাসা৷ রিচ ম্যাককর তাঁর ছবি ইনস্টাগ্রামে পোস্ট করেন, কারণ ‘সিজার কাট'-এর কারণে সেগুলি দৃষ্টি আকর্ষণ করে৷ খুবই ইতিবাচক প্রতিক্রিয়া পাওয়া যায়৷ কিছু কোম্পানি নিজেদের বিজ্ঞাপনে ব্যবহারের জন্য ছবি কিনতে শুরু করেছে৷ একে সাফল্যের পথে প্রথম ধাপ বলা চলে৷",
  "manualKeyPhrases" : [ "রিচ ম্যাককর", "লন্ডন", "প্যারিস", "ফটোগ্রাফার", "ছবি" ],
  "automaticKeyPhrases" : [ "" ]
}