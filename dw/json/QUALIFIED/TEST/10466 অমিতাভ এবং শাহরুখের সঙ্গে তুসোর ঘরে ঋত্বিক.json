{
  "docID" : 10466,
  "source" : "http://www.dw.com/",
  "lang" : "BN",
  "url" : "http://www.dw.com/bn/অমিতাভ-এবং-শাহরুখের-সঙ্গে-তুসোর-ঘরে-ঋত্বিক/a-6283964",
  "title" : "অমিতাভ এবং শাহরুখের সঙ্গে তুসোর ঘরে ঋত্বিক",
  "date" : "01.12.2010",
  "writter" : "",
  "categories" : [ "বিনোদন" ],
  "article" : "দিনকাল বেশ ভালোই যাচ্ছে ঋত্বিক রোশনের৷ তাঁর সাম্প্রতিক দুটি ছবি বেশ আলোড়ন তুলেছে৷ একটি ‘গুজারিশ' আর অপরটি ‘কাইটস'৷ বেশ কিছুদিন তাঁর হাতে ছবি ছিল না৷ তবে তিনি এই সময়ে নাকি বসে ছিলেন না৷ এ সময়ে নিয়মিত ব্যায়ামাগারে গিয়ে নিজের শরীরের পেশিগুলোকে আরও গড়াপেটা করেছেন৷ আর ইংলিশ নাচের তামিলও নিয়েছেন তিনি৷ সঙ্গে তিনি নাকি চলচ্চিত্রের উপর নতুন নতুন বই পড়েছেন৷ নতুন দু'টি ছবি মুক্তি পাবার পর দর্শকরা বলছেন, ঋত্বিক সত্যিই বেশ শক্তিশালী অভিনেতা৷ যাহোক, সেই ঋত্বিক এবার মিলেছেন অমিতাভ বচ্চন, শাহরুখ খান, ঐশ্বরিয়া রাই বচ্চন, সালমান খানের সঙ্গে৷ তারা এখন একই জায়গায় দাঁড়িয়ে আছেন৷ না, সত্যিকারের এই চার অভিনেতার সঙ্গে নয়, তাদের মোমের মুর্তির সঙ্গে৷ সংবাদটি হচ্ছে, লন্ডনের মাদাম তুসোর মোমের জাদুঘরের নতুন অতিথি হচ্ছেন ঋত্বিক রোশন৷ এখন তাঁর শরীরের মাপ, চোখের মণির রং, মূর্তির ডিজাইন এসব চূড়ান্ত করতে ব্যস্ত মাদাম তুসো কর্তৃপক্ষ৷ আর এর জন্য ঋত্বিককে কয়েক দফা সময় দিতে হয়েছে ডিজাইনারদের সঙ্গে৷ টুইটারে ঋত্বিক লিখেছেন, এতে কিছুটা বিব্রত বোধ করছি৷ তবে আমার পরিবার বেশ খুশি৷ তবে এর সঙ্গে ঋত্বিককে এখনো কথা শুনতে হচ্ছে বারবারা মোরিকে নিয়ে৷ মেক্সিকান এই অভিনেত্রী বলিউডের 'কাইটস' ছবিতে ঋত্বিক রোশনের বিপরীতে অভিনয় করেছিলেন৷ এই বারবারাকে নিয়েই নিজের টুইটারে ঋত্বিক লিখেছিলেন, মোরির প্রতি তিনি দুর্বল হয়ে পড়েছিলেন৷ তবে স্ত্রী সুজান খানের প্রতি ভালোবাসা অটুট থাকায় তিনি আর সেদিকে পা মাড়াননি৷ তবে নিন্দুকেরা বলছে, এখনো নাকি ডুবে ডুবে জল খাচ্ছেন রাকেশ রোশন পুত্র ঋত্বিক রোশন৷ প্রতিবেদন: সাগর সরওয়ার সম্পাদনা: আব্দুল্লাহ আল-ফারূক",
  "manualKeyPhrases" : [ "অমিতাভ", "ঐশ্বরিয়া", "শাহরুখ", "ঋত্বিক", "গুজারিশ" ],
  "automaticKeyPhrases" : [ "" ]
}