{
  "docID" : 14927,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুক্তির-পথে-পরিবেশ-নিয়ে-ছবি-অন্তর্ধান/a-15865445",
  "title" : "মুক্তির পথে পরিবেশ নিয়ে ছবি ‘অন্তর্ধান’",
  "date" : "07.04.2012",
  "writter" : "",
  "categories" : [ "বিনোদন" ],
  "article" : "জলবায়ু পরিবর্তনের ফলে বিশ্বের সবচেয়ে বেশি ক্ষতিগ্রস্ত দেশগুলোর একটি বাংলাদেশ৷ জলবায়ু পরিবর্তনসহ নানা কারণে পরিবেশ বিপর্যয়ের মুখে বাংলাদেশ৷ তাই পরিবেশ নিয়ে এবার ছবি তৈরি করলেন পরিচালক সৈয়দ অহিদুজ্জামান ডায়মন্ড৷ দুই ঘণ্টা এক মিনিট দীর্ঘ এ ছবিতে অভিনয় করেছেন ফেরদৌস, নিপুণ, রবিউল আলম রবু, ওয়াহিদা সাবরিনা, টনি, বিনয় ভদ্র ও রেখা চৌধুরী৷ চাঁপাই নবাবগঞ্জের আলাতলীতে শুরু করে এর চিত্রায়ন শেষ হয় পাবনার হার্ডিঞ্জ ব্রিজের নিচে৷ চলমান এইচএসসি পরীক্ষা শেষে আগামী মে মাসে ছবিটি মুক্তি পাবে বলে ডয়চে ভেলের সাথে একান্ত সাক্ষাৎকারে জানিয়েছেন পরিচালক ডায়মন্ড৷ ছবিটির প্রেক্ষাপট সম্পর্কে তিনি বলেন, ‘‘আমাদের দেশ ছিল নদীমাতৃক দেশ৷ কিন্তু এখন আমাদের দেশের নদীগুলো কীভাবে শুকিয়ে যাচ্ছে এবং তা পরিবেশের উপর বিরূপ প্রভাব ফেলছে - এ বিষয়টিই ছবিটিতে তুলে ধরা হয়েছে৷ বিশেষ করে এক সময়ের প্রমত্তা পদ্মা নদী এখন মরা পদ্মা হিসেবে খ্যাতি লাভ করেছে৷ পদ্মার সেই খ্যাতি লাভ এবং এর ফলে পদ্মার উপর নির্ভরশীল মানুষগুলোর যে পরিস্থিতি সেসব কিছু উঠে এসেছে আমার ‘অন্তর্ধান' ছবিটিতে৷ এই ‘অন্তর্ধান', পদ্মার অন্তর্ধান, নদীর অন্তর্ধান৷'' অন্তর্ধান ছবিটির ঘটনা প্রবাহ সম্পর্কে পরিচালক সৈয়দ অহিদুজ্জামান ডায়মন্ড জানান, ‘‘পদ্মার চরে বসে দু'টি বাচ্চা খেলছে৷ খেলার ছলে তারা হাত দিয়ে দু'টি পুকুর করেছে৷ নিজেদের পুকুরে তারা পদ্মার ছলছলানি থেকে পানি তুলে ভরিয়ে দেয়৷ পুকুর দু'টিতে তারা ছোট ছোট মাছ ছাড়ে৷ কিন্তু ছেলেটি প্রথমে তার পুকুরে যথেষ্ট পানি পাচ্ছিল না৷ তাই মেয়েটির পুকুরের মুখে বালি দিয়ে বাঁধ তৈরি করে দেয়৷ এরপর এক সময় দেখা যাচ্ছে, মেয়েটির পুকুরের পানি শুকিয়ে গেছে এবং মাছটি মারা গেছে৷ আর এক অশীতিপর বৃদ্ধা পদ্মার ঘাটে বসে তাদের এসব ঘটনা দেখছে৷ এছাড়া গাঁয়ের পথ দিয়ে গরুর গাড়ি যাচ্ছে৷ গানের সুর ভেসে আসছে ‘ও কি গাড়িয়াল ভাই'৷ তখন বৃদ্ধার মনে পড়ে যায়, আগে পদ্মার বুকে অথৈ পানি ছিল৷ আর মাঝিরা নৌকা নিয়ে যাওয়ার সময় গাইতো ‘সর্বনাশা পদ্মা নদী'৷ যাহোক, পুকুর যখন শুকিয়ে গেছে তখন নদী নামের মেয়েটি আকাশ নামের তার খেলার সাথীকে বলছে, ‘তুই যদি আমাকে একটু পানি দিতি, তাহলে আমার মাছটা মারা যেতো না'৷ এখানেই ছবির সমাপ্তি ঘটে৷'' প্রতিবেদন: হোসাইন আব্দুল হাই সম্পাদনা: রিয়াজুল ইসলাম",
  "manualKeyPhrases" : [ "বাংলাদেশ", "ফেরদৌস", "নদীমাতৃক", "ছবি", "ডায়মন্ড", "অন্তর্ধান", "পরিবেশ" ],
  "automaticKeyPhrases" : [ "" ]
}