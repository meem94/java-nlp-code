{
  "docID" : 10224,
  "source" : "http://www.dw.com/",
  "lang" : "BN",
  "url" : "http://www.dw.com/bn/উত্তর-কোরিয়া-সোনিকে-হ্যাক-করবে-কেন/a-18145626",
  "title" : "উত্তর কোরিয়া সোনিকে হ্যাক করবে কেন?",
  "date" : "22.12.2014",
  "writter" : "সাক্ষাৎকার: গাব্রিয়েল ডমিনগেজ/এসি",
  "categories" : [ "সাক্ষাৎকার" ],
  "article" : "‘‘দ্য ইন্টারভিউ’’ ছবিটিকে একটি পলিটিক্যাল অ্যাকশন কমেডি বলা চলে৷ তার জন্য হ্যাকাররা সোনি পিকচার্সের উপর সাইবার আক্রমণ চালাবে কেন? একটি সাক্ষাৎকারে এ প্রশ্নেরই উত্তর দেয়ার চেষ্টা করেছেন জেমস লিউয়িস৷ ডিডাব্লিউ: সোনি পিকচার্সের উপর আক্রমণ কিভাবে চালানো হয়? জেমস লিউয়িস: আমরা জানি না৷ সোনি এ বিষয়ে কিছু বলতে চায়নি৷ হয়ত একটা ভুয়া ই-মেল দিয়ে শুরু হয়, যার অ্যাটাচমেন্টের শীর্ষক ছিল ‘‘এ বছরের বোনাস'' কিংবা সে'রকম একটা কিছু৷ মানুষজন এ ধরনের লোভ সামলাতে পারে না৷ অ্যাটাচমেন্টে ক্লিক করলেই ম্যালওয়্যার বেরিয়ে আসে আর আক্রমণকারী কম্পিউটারে ঢুকে পড়ে৷ এভাবে সোনির মতো বড় কোম্পানিকেও হ্যাক করা যায়৷ ডিডাব্লিউ: উত্তর কোরিয়ার কি এধরনের আক্রমণ চালানোর প্রযুক্তিগত জানকারি আছে? জেমস লিউয়িস: উত্তর কোরিয়া গত তিন বছরে দক্ষিণ কোরিয়ার বিভিন্ন লক্ষ্যের বিরুদ্ধে চার থেকে পাঁচটা আক্রমণ চালিয়েছে৷ কাজেই তাদের নিশ্চয় সে জানকারি আছে৷ দক্ষিণ কোরিয়ার যে সব মিডিয়া প্রতিষ্ঠান ও ব্যাংক কোনো কারণে উত্তর কোরিয়ার নেতার রোষের কারণ ঘটিয়েছে, ২০১৩ সালে তাদের বিরুদ্ধে যে ধরনের আক্রমণ চালানো হয়, তার সঙ্গে সোনির উপর আক্রমণের সাদৃশ্য আছে৷ উত্তর কোরিয়া বহুদিন ধরে সাইবার অস্ত্রশস্ত্র তৈরি করে আসছে এবং প্রতিবছরই তাদের আরো কিছু উন্নতি ঘটছে৷ ডিডাব্লিউ: এ ধরনের আক্রমণ চালানোর জন্য কি খুব উচ্চমানের প্রযুক্তি দরকার? জেমস লিউয়িস: মার্কিন গোয়েন্দা সংস্থা এফবিআই বলছে, এই আক্রমণ সোনির প্রতিরক্ষা প্রণালী অতিক্রম করতে পেরেছে বটে, কিন্তু তার ‘স্টাক্সনেট'-এর মতো ক্ষতি করার ক্ষমতা ছিল না৷ এটা ছিল বরং ‘আরামকো'-র উপর ইরানি আক্রমণের মতো৷....উত্তর কোরিয়ার একটি ‘‘সাইবার নাইন-ইলেভেন'' পর্যায়ের আক্রমণ চালানোর ক্ষমতা নেই....ওটা শুধু আরো একটা গালভরা হুমকি ছিল....(তবে) ইরানের মতোই উত্তর কোরিয়া মার্কিন যুক্তরাষ্ট্রের গুরুত্বপূর্ণ অবকাঠামোয় বিঘ্ন ঘটানোর জন্য সাইবার আক্রমণ ব্যবহার করতে পারে – যেমন বিদ্যুৎ উৎপাদন কেন্দ্র বা গ্যাসের পাইপলাইন৷ ভীতিকর ব্যাপারটা হলো এই যে, বহু বছর ধরে সাইবার নিরাপত্তা নিয়ে আলাপ-আলোচনা সত্ত্বেও মার্কিন যুক্তরাষ্ট্রের প্রতিরক্ষা তার প্রয়োজনের ধারেকাছেও আসেনি (যেমন জার্মানি সহ অন্যান্য দেশেরও সে প্রতিরক্ষা নেই)৷ ডিডাব্লিউ: উত্তর কোরিয়া যদি সত্যিই এই আক্রমণের পিছনে থাকে, তাহলে প্রশ্ন ওঠে, এ ধরনের একটি কমেডি ছবির এতবড় প্রতিক্রিয়া ঘটতে পারে কিভাবে? জেমস লিউয়িস: কিম পরিবার চায় তাঁদের প্রতি দেব-দেবীর মতো সম্মান দেখানো হোক৷ উত্তর কোরীয়রা যদি তাঁদের পুজো না করে, তাহলে তাদের মৃত্যু অবধারিত৷ কিম পরিবারের কাউকে ঠাট্টা করে ছবি তৈরি ঈশ্বরনিন্দার সমতুল৷ ২০০৪ সালে যখন ‘‘টিম অ্যামেরিকা'' নামের একটি প্যারডি বেরয়, যাতে ‘‘প্রিয় নেতা''-কে হত্যা করা হচ্ছে – তখন উত্তর কোরীয়রা অভিযোগ করেছে বটে, কিন্তু তার বেশি কিছু করতে পারেনি৷ এখন তাদের পাল্টা আক্রমণ চালানোর ক্ষমতা আছে৷ জেমস লিউয়িস সেন্টার ফর স্ট্র্যাটেজিক অ্যান্ড ইন্টারন্যাশনাল স্টাডিজ বা সিএসআইএস-এর কৌশলগত প্রযুক্তি কর্মসূচির পরিচালক এবং প্রেসিডেন্ট বারাক ওবামার সাবেক সাইবার নিরাপত্তা উপদেষ্টা৷",
  "manualKeyPhrases" : [ "জেমস লিউয়িস", "দ্য ইন্টারভিউ", "উত্তর কোরিয়া", "সোনি", "হ্যাক", "আক্রমণ", "প্রযুক্তি" ],
  "automaticKeyPhrases" : [ "" ]
}