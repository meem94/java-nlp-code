{
  "docID" : 1118,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রজন্ম-পেরিয়ে-যায়-থেকে-যায়-প্রাণের-প্রণাম/a-15532104",
  "title" : "প্রজন্ম পেরিয়ে যায়, থেকে যায় প্রাণের প্রণাম",
  "date" : "15.11.2011",
  "writter" : "",
  "categories" : [ "বিনোদন" ],
  "article" : "সময় বদলায়৷ আধুনিকতা থেকে উত্তর আধুনিকতায় যাত্রা করে সময়৷ তারপরেও যার প্রাসঙ্গিকতা বঙ্গজীবনের অঙ্গ হয়ে থেকে যায়, তিনিই রবীন্দ্রনাথ৷ দেড়শো বছর পরেও সেই কবিকে আজকের কবি বলেই মনে করেন একালের কবিরাও৷ যৌবনের শুরুতে যখন পদ্য লেখায় হাতেখড়ি, তখনই হয়তো সেই সময়, যখন রবীন্দ্র বিরোধিতাতেও হাতেখড়ি শুরু হয়৷ চতুরঙ্গের নামজাদা কবি দীপঙ্কর মুখোপাধ্যায় সেকথা দিয়েই শুরু করেন এই প্রসঙ্গ৷ বলেন, কম বয়সে যখন শব্দ নিয়ে খেলার শুরু, তখন যে রবীন্দ্র বিরোধিতার সূত্রপাত, পরে যত বড় হতে থাকি, ততই বোঝা যায় কতটা মূর্খ ছিলাম সে সময়ে৷ কারণ, যে কাব্যই লিখি, যে গানই শুনি, বা যে ছবিই দেখি না কেন, কেবলই মনে হতে থাকে, এই সবকিছুই রবীন্দ্রনাথ আগেই বলে গেছেন৷ মৌলিক কিছু নেই৷ তিনি এক মহাকাশ৷ যে মহাকাশে অগণ্য জ্যোতিষ্ক, নক্ষত্র বা ছায়াপথ৷ সৌরজগতে দাঁড়িয়ে যেমন সূর্যকে অস্বীকার করা যায়না, বাংলা ভাষা সংস্কৃতির চেতনায় দাঁড়িয়ে তেমনই অনস্বীকার্য এই মানুষটি৷ রবীন্দ্রনাথ তো শুধুই একটি চেতনা নয়৷ তিনি একটি নাম৷ যে নামের ভার বহন করা, কোন একজন বাঙালির পক্ষে অসম্ভব৷ মন্তব্য দীপঙ্করের৷ এপার ওপার সমস্ত বাঙালি মিলিয়ে যারা আমরা পদ্য লিখি, গানবাজনা করি বা নান্দনিকতার চর্চা করে থাকি, আমরা সকলেই সেই নামের ভার বহন করছি৷ কতটা যোগ্যতার সঙ্গে সেটা করতে পারছি, তা বলা কঠিন, কিন্তু এই প্রচেষ্টার মধ্যো কোথাও কোনও ফাঁকি থেকে যায় না৷ সে শিক্ষাও ওই রবীন্দ্রনাথেরই৷ সাহিত্যে বা কাব্যে রবীন্দ্রনাথের প্রভাব নিয়ে কথা বলতে গিয়ে দীপঙ্কর মনে করিয়ে দিতে চান, তাঁর সমসময়ে রবীন্দ্রনাথ গোটা বিশ্বের সাহিত্য থেকে প্রায় ছেনে আনতে পেরেছিলেন যা কিছু ভালো, যা কিছু গ্রহণযোগ্য, তার সব উপহার৷ তাঁর গানেও পেয়েছি আমরা পাশ্চাত্ত্যের সুর৷ মিউজিক্যালস-এর প্রভাবে বাল্মিকী প্রতিভা কিংবা অন্যান্য কিছু নৃত্যনাট্য৷ সেই সময়টি চলে গেছে৷ কিন্তু রবি ঠাকুরের প্রাসঙ্গিকতা আজও অম্লান আর বহমান৷ বাংলা ভাষার নিয়মিত কবি হিসেবে রবি প্রভাব এড়ানো যে অসম্ভব, সেকথাও স্বীকার করে নেন দীপঙ্কর মুখোপাধ্যায়৷ বলেন, যখন থেকে বুঝতে পেরেছি, এই সম্পূর্ণ মানুষটি ঠিক কতখানি প্রভাবশালী, তখন থেকেই রবীন্দ্রনাথে আচ্ছন্ন থেকেছি৷ তাঁর প্রভাব পড়েছে নিজের লেখাতেও৷ সেই প্রভাব অন্য অনেকের মতই দীপঙ্করকে দিয়েও লিখিয়ে নিয়েছে রবীন্দ্রনাথকে নিয়ে একটি অপূর্ব কবিতা৷ যে কবিতার স্পষ্ট উচ্চারণ, ‘‘ তোমাতে ফেরা তোমারই আখর আঁকড়ে ধরে প্রেম প্রকৃতির গানেই খুঁজি প্রাণের আরাম ঠাকুর মানে দেবদেবী নয়, আজও মানি মনের ঠাকুর, রবি ঠাকুর, তোমায় প্রণাম ...'' প্রজন্ম থেকে প্রজন্ম পেরিয়ে গেলেও এই রবি ঠাকুরের প্রতি একটি প্রাণের প্রণাম তাই থেকেই যায়! প্রতিবেদন: সুপ্রিয় বন্দ্যোপাধ্যায় সম্পাদনা: আবদুল্লাহ আল-ফারূক",
  "manualKeyPhrases" : [ "কবিতা", "প্রজন্ম", "রবীন্দ্রনাথ", "প্রণাম", "আধুনিকতা", "কবি" ],
  "automaticKeyPhrases" : [ "" ]
}