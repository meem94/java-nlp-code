{
  "docID" : 10090,
  "source" : "http://www.dw.com/",
  "lang" : "BN",
  "url" : "http://www.dw.com/bn/টুইটার-বন্ধ-করে-দিয়েছে-তুর্কি-সরকার/a-17514163",
  "title" : "টুইটার বন্ধ করে দিয়েছে তুর্কি সরকার",
  "date" : "23.03.2014",
  "writter" : "",
  "categories" : [ "সমাজ সংস্কৃতি" ],
  "article" : "তুরস্কে টুইটার নিষিদ্ধ করেছে সেদেশের সরকার৷ ফলে মাইক্রোব্লগিং সাইটটিতে আর প্রবেশ করতে পারছে না তুরস্কের সাধারণ মানুষ৷ আদালতের আদেশের ভিত্তিতে এই সিদ্ধান্ত নেয়া হয়েছে বলে জানিয়েছে কর্তৃপক্ষ৷ তুরস্কে আগামী ৩০শে মার্চ স্থানীয় নির্বাচন৷ এই নির্বাচনের আগেই অনলাইন সামাজিক যোগাযোগ সাইটগুলোর প্রতি কঠোর হলেন সেদেশের প্রধানমন্ত্রী রেচেপ তাইয়িপ এর্দোয়ান৷ তিনি টুইটার ‘নির্মূলের' ঘোষণা দেয়ার কয়েক ঘণ্টা পরেই তুরস্কে বন্ধ হয়ে গেছে টুইটার৷ ফলে ব্যবহারকারীরা সাইটটিতে প্রবেশ করতে চাইলে ‘এরর' বার্তা আসে অথবা অন্য একটি ওয়েবসাইটে চালু হয়, যেখানে লেখা আছে আদালতের নির্দেশে ‘প্রতিরক্ষামূলক ব্যবস্থা' নেয়া হয়েছে৷ ইন্টারনেটের উপর কড়াকড়ি বাড়াতে গত মাসে একটি নতুন আইন প্রণয়ন করা হয় তুরস্কে৷ এই আইনের আওতায় কর্তৃপক্ষ যে কোনো ওয়েবসাইট বন্ধ করে দিতে পারবে এবং চাইলে ইন্টারনেট ব্যবহারকারীর ওয়েব ইতিহাসও পর্যবেক্ষণ করতে পারবে৷ তথ্য ও যোগাযোগ প্রযুক্তি কর্তৃপক্ষ বিটিকে জানিয়েছে, নিরাপত্তার বিবেচনায় টুইটার থেকে কিছু পোস্ট সরিয়ে ফেলার অনুরোধ জানায় সাইটটির ব্যবহারকারীরা৷ কিন্তু মাইক্রোব্লগ সাইটটি সেই অনুরোধ আমলে না নেয়ায় তুরস্কে পুরো সাইটটি ব্লক করে দেয়ার সিদ্ধান্ত নিয়েছে কর্তৃপক্ষ৷ তবে টুইটার বন্ধের এই সিদ্ধান্তের বিরোধীতা করেছেন তুরস্কের প্রেসিডেন্ট আব্দুল্লাহ গুল৷ ইন্টারনেট সেন্সরশিপের বিরুদ্ধে অতীতেও সরব ছিলেন তিনি৷ প্রসঙ্গত, ইসলামপন্থি দল একে পার্টির নেতা রেচেপ তাইয়িপ এর্দোয়ান গত ১১ বছর ধরে ক্ষমতায় আছেন৷ আর প্রেসিডেন্ট পদে রয়েছেন দলটির অন্যতম প্রতিষ্ঠাতা আব্দুল্লাহ গুল৷ তবে সামাজিক যোগাযোগ মাধ্যমের ওপর সরকারের নিয়ন্ত্রণ প্রতিষ্ঠার ব্যাপারে ক্ষমতাসীন দলের শীর্ষ দুই নেতার বিরোধ এখন স্পষ্ট৷ উল্লেখ্য, তুরস্কে টুইটার ব্যবহারকারীর সংখ্যা দশ মিলিয়নের মতো৷ আর ফেসবুক ব্যবহারকারী প্রায় ৩০ মিলিয়ন৷ দেশটিতে সাম্প্রতিক সময়ে বিভিন্ন আন্দোলনে সামাজিক যোগাযোগ মাধ্যমের উল্লেখযোগ্য ভূমিকা লক্ষ্য করা গেছে৷ প্রসঙ্গত, এর আগে ইরানে ইউটিউবও নিষিদ্ধ করা হয়েছিল৷ এআই/ডিজি (ডিপিএ, রয়টার্স)",
  "manualKeyPhrases" : [ "টুইটার", "আইন", "ইন্টারনেট", "প্রধানমন্ত্রী", "নির্বাচন", "বন্ধ", "সরকার" ],
  "automaticKeyPhrases" : [ "" ]
}