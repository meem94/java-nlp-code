{
  "docID" : 10923,
  "source" : "http://www.dw.com/",
  "lang" : "BN",
  "url" : "http://www.dw.com/bn/ম্যালেরিয়া-প্রতিরোধে-মশা/a-17700097",
  "title" : "ম্যালেরিয়া প্রতিরোধে মশা",
  "date" : "12.06.2014",
  "writter" : "",
  "categories" : [ "স্বাস্থ্য" ],
  "article" : "মশার বংশবৃদ্ধির হার কমিয়ে এনে ম্যালেরিয়া প্রতিরোধের এক নতুন অস্ত্র হাতে পেয়েছেন বিজ্ঞানীরা৷ জিন কাঠামো বদলে দিয়ে তাঁরা এমন এক ধরনের মশা উদ্ভাবন করেছেন, যার বংশধরদের ৯৫ শতাংশই হবে পুরুষ৷ গবেষকরা বলছেন, সাধারণ মশার প্রজননের ক্ষেত্রে স্ত্রী ও পুরুষের সংখ্যা হয় প্রায় সমান সমান৷ গবেষণাগারে জন্ম নেয়া জেনেটিক্যালি মডিফায়েড (জিএম) মশা ৯৫ শতাংশ পুরুষ মশার জন্ম দিলে স্ত্রী মশার সংখ্যা উল্লেখযোগ্য হারে কমে আসবে৷ তাতে এক পর্যায়ে মশার বংশবৃদ্ধি কার্যত বন্ধ হয়ে যাবে৷ এই গবেষক দলের প্রধান লন্ডন ইমপেরিয়াল কলেজের অধ্যাপক আন্দ্রেয়া ক্রিসান্তি বলেন, ‘‘নিয়ন্ত্রণ করা সম্ভব না হলে ম্যালেরিয়া ব্যাপক প্রাণহানির কারণ হতে পারে৷ এ কারণে আমাদের প্রায়ই নতুন নতুন কৌশল খুঁজতে হয়৷ এই প্রথম আমরা পরীক্ষাগারে জিন প্রকৌশলের মাধ্যমে মশার বংশবৃদ্ধির হার কমিয়ে আনতে সক্ষম হয়েছি৷ ম্যালেরিয়া প্রতিরোধে এটি হতে পারে একটি কার্যকর পদ্ধতি৷'' ম্যালেরিয়ার জীবাণু মানুষের দেহে ছড়ায় অ্যানোফিলিস মশার মাধ্যমে৷ বিশ্ব স্বাস্থ্য সংস্থার তথ্য অনুযায়ী, প্রতি বছর এ রোগে ছয় লাখেরও বেশি মানুষের মৃত্যু হয়, যাদের অধিকাংশই আফ্রিকার সাব-সাহারা অঞ্চলের শিশু৷ দেখা গেছে, এক প্রজাতির মশা নিয়ন্ত্রণের জন্য ওষুধ তৈরি করা হলে তা অন্য প্রজাতির ওপর কাজ করে না৷ আবার কীটনাশক ব্যবহারের কারণে অনেক এলাকায় মশার জিনবিন্যাস দ্রুত বদলে যায়৷ ফলে ওষুধেও আর মশা মরে না৷ এ সব কারণে মশা মারার বদলে এর বংশবৃদ্ধি নিয়ন্ত্রণের ওপরই জোর দিচ্ছেন বিজ্ঞানীরা৷ লন্ডন ইমপেরিয়াল কলেজের গবেষকরা গত ছয় বছর ধরে কাজ করছেন অ্যানোফিলিস গাম্বিয়া প্রজাতির মশা নিয়ে৷ এ প্রজাতির মশাই আফ্রিকার সাব-সাহারা অঞ্চলে ম্যালেরিয়া ছড়ানোর জন্য দায়ী৷ তাঁরা পুরুষ মশার ভ্রুণে বিশেষভাবে তৈরি ডিএনএ বসিয়ে দিয়েছেন যাতে প্রাপ্তবয়স্ক অবস্থায় ওই মশার শুক্রাণুতে এক্স ক্রোমোজমের সংখ্যা কমে আসে৷ এতে করে ওই শুক্রাণু থেকে যেসব মশা হবে, তার বেশিরভাগই হবে পুরুষ৷ এ পদ্ধতির কার্যকারিতা দেখতে পাঁচটি বাক্সে ৫০টি করে পুরুষ জিএম মশা এবং ৫০টি স্বাভাবিক স্ত্রী মশা রাখা হয়৷ দেখা যায়, ছয় প্রজন্ম পর পাঁচটি খাঁচার মধ্যে চারটিতে মশার বংশ ধ্বংস হয়ে গেছে স্ত্রী মশার সংখ্যা কমে আসার কারণে৷ সম্প্রতি বিজ্ঞান সাময়িকী নেচার কমিউনিকেশনস-এ মশা নিয়ে এই গবেষণার ফলাফল প্রকাশিত হয়েছে৷ এর আগে ডেঙ্গি জ্বর প্রতিরোধেও জেনেটিক্যালি মডিফায়েড মশা ব্যবহার করা হয়েছিল, যাতে প্রাপ্তবয়স্ক হওয়ার আগেই মশার মৃত্যু হয়৷ ব্রাজিল ও মালয়েশিয়া ইতোমধ্যে এ ধরনের জিএম মশা উন্মুক্ত করেছে৷ পানামাও আগামী জানুয়ারিতে এ পদ্ধতি ব্যবহার করবে বলে জানিয়েছে৷ জেকে/এসি (এএফপি, এপি)",
  "manualKeyPhrases" : [ "ম্যালেরিয়া", "জেনেটিক্যালি মডিফায়েড", "ডেঙ্গি", "মশার বংশবৃদ্ধি", "জিনবিন্যাস", "জিএম মশা" ],
  "automaticKeyPhrases" : [ "" ]
}