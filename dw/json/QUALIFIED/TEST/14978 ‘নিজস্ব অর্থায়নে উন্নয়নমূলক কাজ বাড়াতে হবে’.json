{
  "docID" : 14978,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিজস্ব-অর্থায়নে-উন্নয়নমূলক-কাজ-বাড়াতে-হবে/a-15666868",
  "title" : "‘নিজস্ব অর্থায়নে উন্নয়নমূলক কাজ বাড়াতে হবে’",
  "date" : "14.01.2012",
  "writter" : "",
  "categories" : [ "বিশ্ব" ],
  "article" : "বাংলাদেশের প্রধানমন্ত্রী শেখ হাসিনা বলেছেন, কিছু দাতা সংস্থার খবরদারি আর পরামর্শের চাপে উন্নয়নমূলক কাজ করাই দায় হয়ে পড়েছে৷ এজন্য এখন থেকে বড় বড় প্রকল্প নিজস্ব অর্থায়নে করার ওপর জোর দেয়ার কথা বলেছেন তিনি৷ প্রধানমন্ত্রী শেখ হাসিনা বলেন, বড় বড় বিদ্যুৎ প্রকল্পগুলো হবে গ্যাস আর কয়লা ভিত্তিক৷ তবে দেশে মজুদ কয়লা উত্তোলন করা হবেনা৷ আমদানি করে বিদ্যুৎ প্রকল্পে ব্যবহার করা হবে৷ শনিবার ঢাকায় প্রকৌশলীদের এক সমাবেশে হাসিনা বলেন, পত্র-পত্রিকার খবর দেখে দেশের অর্থনীতি সম্পর্কে ধারণা নিলে চলবেনা৷ এতে অনেক সময় বিভ্রান্ত হওয়ার আশঙ্কা থাকে৷ দেশের অর্থনীতির বাস্তব চিত্র এখন অনেক ভাল৷ তিনি বলেন, দাতাদের শর্ত আর পরামর্শের কারণে অনেক উন্নয়নমূলক কাজ এগোনো যাচ্ছেনা৷ তারা প্রথমে নানা উৎসাহব্যঞ্জক কথা বললেও পরে তাদের শর্তের বেড়াজালে আর সরকারের উৎসাহ থাকেনা৷ এজন্য এখন নিজস্ব অর্থায়নে উন্নয়নমূলক কাজ বাড়াতে হবে৷ এজন্য তিনি দেশি-বিদেশি বিনিয়োগকারীদের এগিয়ে আসারও আহ্বান জানান৷ প্রধানমন্ত্রী জানান, বিদ্যুৎ সমস্যা সমাধানে স্বল্প মেয়াদি ৪৯টি বিদ্যুৎকেন্দ্র অনুমোদন দেয়া হয়েছে৷ বর্তমান সরকার ক্ষমতায় আসার পর জাতীয় গ্রিডে ৩ হাজার মেগাওয়াট বিদ্যুৎ যোগ হয়েছে৷ ২০১৩ সাল নাগাদ ৭ হাজার এবং ২০২০ সাল নাগাদ আরো ২০ হাজার মেগাওয়াট বিদ্যুৎ উৎপাদন করা হবে৷ এই বিদ্যুৎ উৎপাদনে গ্যাস ও কয়লা ব্যবহার করা হবে৷ তবে বাংলাদেশে মজুদ কয়লা উত্তোলন না করে ভবিষ্যতের জন্য রাখা হবে৷ বিদ্যুৎ উৎপাদন করা হবে কয়লা আমদানি করে৷ প্রধানমন্ত্রী প্রকৌশলীদেরর বলেন, তাঁর ইচ্ছা আগামী জাতীয় সংসদসহ সব নির্বাচন যেন ইভিএম পদ্ধতিতে হয়৷ এজন্য তিনি এর কিছুটা উন্নয়নের প্রয়োজনীয়তার কথা বলেন৷ আর তা হল ভোট দেয়ার পর ভোটার যাকে বা যে প্রতীকে ভোট দিয়েছেন তা নিশ্চিতভাবে তাকে আরেকবার দেখানোর ব্যবস্থা করতে হবে৷ প্রতিবেদন: হারুন উর রশীদ স্বপন, ঢাকা সম্পাদনা: আরাফাতুল ইসলাম",
  "manualKeyPhrases" : [ "শেখ", "হাসিনা", "প্রধানমন্ত্রী", "নিজস্ব", "কাজ", "উন্নয়নমূলক" ],
  "automaticKeyPhrases" : [ "" ]
}