{
  "docID" : 15411,
  "source" : "http://www.dw.com/",
  "lang" : "BN",
  "url" : "http://www.dw.com/bn/২০১৩-সালে-যেমন-কাটলো-ভারতের-জাতীয়-জীবন/a-17331238",
  "title" : "২০১৩ সালে যেমন কাটলো ভারতের জাতীয় জীবন",
  "date" : "31.12.2013",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "ভারতের মতো ১২০ কোটি জনসংখ্যার দেশে গোটা বছর নিস্তরঙ্গ কাটবে এমনটা হতেই পারে না৷ রাজনীতি থেকে অর্থনীতি, দুর্নীতি থেকে পররাষ্ট্রনীতি, অভ্যন্তরীণ নিরাপত্তা ইস্যু – এ সব নিয়ে গোটা ২০১৩ সাল বিদায় নিল জাতীয় জীবনে ছাপ রেখে৷ ২০১৩ সাল ছিল ঘটনা ও দুর্ঘটনা বহুল৷ বইতে শুরু করেছে রাজনীতির পরিবর্তিত হাওয়া আসন্ন সাধারণ নির্বাচনের প্রেক্ষিতে৷ শুরু হয়েছে রাজনৈতিক সমীকরণের জোর তৎপরতা৷ বেহাল অর্থনীতিকে চাঙ্গা করার কোনো চেষ্টাই ফলপ্রসু হয়নি বর্তমান জোট সরকারের৷ সম্ভব হয়নি মুদ্রাস্ফীতির ঊর্ধগতি রোধ করা৷ মনমোহন সিং সরকারের শেষ লগ্নে প্রশাসন মন্থর৷ নীতিপঙ্গুত্বে স্থবির৷ বিদেশি বিনিয়োগ অবরুদ্ধ৷ দিল্লি মসনদ দখল করতে নরেন্দ্র মোদীকে প্রধানমন্ত্রীর মুখ করে ময়দান কাঁপাচ্ছে বিজেপি৷ নতুন বছরে নতুন আশায় তাই দিন গুনছে ভারতের আমজনতা৷ ২০১৩ সালের প্রথম মাসেই হিন্দু পূণ্যার্থীদের বৃহত্তম সমাবেশ কুম্ভমেলা উত্তর প্রদেশের এলাহাবাদের ত্রিবেণী সঙ্গমে৷ তারই জেরে এলাহাবাদ রেলস্টেশনে পদপৃষ্ট হোয়ে মারা যায় ৩৬ জন, আহত হয় ৩৯ জন পূণ্যার্থী৷ হায়দ্রাবাদের দিলসুখনগরে দুটি বোমা হামলায় নিহত হয় ১৭ আহত হয় ১২০ জন৷ এপ্রিল মাসে মহারাষ্ট্রের থানে জেলায় বিল্ডিং ধসে প্রাণ হারায় ৭৪ জন৷ পরের মাসে ছত্তিসগড় রাজ্যের সুকনা জেলায় রাজনৈতিক নেতাদের এক কনভয়ের ওপর মাওবাদী হামলায় প্রদেশ কংগ্রেস সভাপতিসহ প্রাণ হারান ২৭ জন৷ তবে উত্তরাখন্ড রাজ্যের হিমালয় তীর্থভূমিতে প্রাকৃতিক বিপর্যয় বোধকরি সব দুর্ঘটনাকে ছাড়িয়ে গেছে৷ বন্যা ও ভূমিধসে মারা যায় ৫৭০০ জনের মতো৷ নিশ্চিহ্ন হয়ে যায় নদীতীরের বেশ কিছু গ্রাম৷ দুর্ঘটনার যেন শেষ নেই৷ ২০১৩ সালেই মধ্য প্রদেশের মতিয়া জেলায় নবরাত্রি উপলক্ষ্যে মন্দির দর্শনেচ্ছু ভক্তরা একটি সেতু পার হবার সময় সেতুটি ভেঙে পড়তে পারে এই গুজবে আতঙ্কিত হয়ে নদীতে ঝাঁপ দেয়৷ তাতে প্রাণ হারায় ১১৫ জন, আহত হয় ১১০ জন৷ পররাষ্ট্রনীতির ক্ষেত্রে বাংলাদেশের সঙ্গে মৈত্রী সম্পর্ক অটুট রাখতে স্থলসীমা চুক্তি কার্যকর করার লক্ষ্যে সংবিধান সংশোধনী বিল পেশ করা হয়েছে সংসদে, তৃণমল কংগ্রেসের বিরোধিতা সত্ত্বেও৷ প্রতিরক্ষা ক্ষেত্রে ভারতের সাফল্য হলো সমুদ্রতলের উৎক্ষেপণ মঞ্চ থেকে ব্রামোস ক্ষেপণাস্ত্র এবং পরমাণু অস্ত্র বহনক্ষম অগ্নি-তিন দূর পাল্লার ক্ষেপণাস্ত্রের সফল উৎক্ষেপণ৷ প্রতিরক্ষার আরেক সাফল্য দীর্ঘদিন ধরে আটকে থাকা দেশে নির্মিত আধুনিক যুদ্ধ বিমান ‘তেজস'-এর পরীক্ষামূলক উড়ানের ছাড়পত্র দেয়া৷ লাদাকের চুমার এলাকায় চীনা সৈন্যের কথিত অনুপ্রবেশ নিয়ে উত্তেজনা কূটনৈতিক পথে নিরসন করা হয়৷ জম্মু-কাশ্মীরের প্রকৃত নিয়ন্ত্রণ রেখায় ভারত ও পাকিস্তানের মধ্যে বারংবার অস্ত্রবিরতি লঙ্ঘনের ঘটনা নিয়ে দু'দেশের মধ্যে উত্তেজনা প্রশমনে সামরিক স্তরে বৈঠক হয় এবং উত্তেজনা রোধের এক মেকানিজম তৈরি করা হয়৷ প্রতিরক্ষা ক্ষেত্রের বড় লোকসান ডুবোজাহাজ ‘সিন্ধুরক্ষক'-এ বিস্ফোরণ ও অগ্নিকান্ডে মারা যায় যায় ১৩ জন নৌসেনা৷ ধ্বংস হয়ে যায় ডুবোজাহাজটি৷ এই দুর্ঘটনা ছাপিয়ে যায় মঙ্গলগ্রহ অভিযান ‘মঙ্গলায়ন'-এ ভারতীয় বৈজ্ঞানিকদের সাফল্যে৷ পশুখাদ্য তহবিলের অর্থ তছরুপের দায়ে বিহারের প্রাক্তন মুখ্যমন্ত্রী লালুপ্রসাদের জেল হয় পরে জামিনে ছাড়া পায়৷ মুম্বই-এর আদর্শ আবাসন কেলেঙ্কারির তদন্ত রিপোর্ট চাপা দেবার চেষ্টা করে মহারাষ্ট্রের কংগ্রেস-এনসিপি সরকার৷ কিন্তু পারেনি৷ ২০১৩ সালে যেসব খ্যাতনামা ব্যক্তিত্ব আমাদের ছেড়ে চলে গেছেন, তাঁদের মধ্যে আছেন কিম্বদন্তী গায়ক মান্না দে, গজল শিল্পী জগজিৎ সিং ও সামশাদ বেগম প্রমুখ৷ ক্রীড়াঙ্গনের উল্লেখযোগ্য ঘটনা লিটল মাস্টার শচীন টেন্ডুলকারের ক্রিকেট টেস্ট খেলা থেকে অবসর৷ বিশ্ব দাবা প্রতিযোগিতায় খেতাবজয়ী আনন্দ বিশ্বনাথনের পরাজয় নরওয়ের কার্লসেনের কাছে৷ রাজনীতিতে এবার পালা বদলের সংকেত৷ সাম্প্রতিক পাঁচটি বিধানসভা ভোটে কংগ্রেস পড়েছে মুখ থুবড়ে৷ হাতছাড়া হয়েছে দিল্লি ও রাজস্থান৷ বিজেপি ধরে রাখতে পেরেছে মধ্যপ্রদেশ ও ছত্তিশগড়৷ দিল্লি নির্বাচনে সব হিসেব নিকেশ এলোমেলো করে দিয়ে একেবারে ভুঁইফোড় হয়ে বাজি মাত করেছে আম আদমি পার্টি – ৭০টির মধ্যে ২৮টি আসন নিয়ে৷ বাইরে থেকে কংগ্রেসের সমর্থন নিয়ে আম আদমি পার্টি সরকারের মুখ্যমন্ত্রী হয়েছেন অরবিন্দ কেজরিওয়াল৷ এবার আম আদমি পার্টির পরের অধ্যায় হবে সাধারণ নির্বাচনে ঝাঁপিয়ে পড়া৷ জনমোহিনী নীতি সামনে রেখে শুরু হয়ে গেছে তারই তোড়জোড়৷",
  "manualKeyPhrases" : [ "মনমোহন সিং", "রাজনীতি", "২০১৩ সাল", "আমজনতা", "ভারত", "সরকার" ],
  "automaticKeyPhrases" : [ "" ]
}