{
  "docID" : 11267,
  "source" : "http://www.dw.com/",
  "lang" : "BN",
  "url" : "http://www.dw.com/bn/হরতালে-সহিংতা-ছড়িয়ে-পড়ছে-ক্রমশই/a-17186839",
  "title" : "হরতালে সহিংতা ছড়িয়ে পড়ছে ক্রমশই",
  "date" : "28.10.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বিএনপির নেতৃত্বে বিরোধী ১৮ দলীয় জোটের ৩ দিনের হরতালে সহিংসতা ছড়িয়ে পড়ছে৷ রোববার সারা দেশে অন্তত ৫ জন নিহত হন৷ এছাড়া, ঢাকার বাইরে ব্যাপক সংঘর্ষের ঘটনা ঘটে৷ এ অবস্থায় সংলাপ নয়, বরং ভয়াবহ সহিংসতার আশঙ্কা৷ ঢাকাসহ পুরো দেশ এখন এক আতঙ্কের জনপদে পরিণত হয়েছে৷ কখন কোথায় বোমা ফাটে, কোথায় হামলা হয় কেউ জানে না৷ তিন দিনের হরতালের প্রথম দিন রোববার, সারা দেশে পাঁচজন নিহত হয়েছেন৷ যশোর, পাবনা, ফরিদপুর, পিরোজপুর এবং বগুড়ায় ওই পাঁজজন নিহত হন বলে জানা গেছে৷ এছাড়া, দেশের বিভিন্ন স্থানে সংঘর্ষ, হামলা এবং ট্রেন ও যানবাহনে আগুন দেয়ার ঘটনা ঘটেছে বলেও খবর৷ দিনে রাজধানী ঢাকা মোটামুটি শান্ত থাকলেও রোববার রাতে নানা জায়গায় ককটেল বিস্ফোরণের ঘটনা ঘটে৷ হামলা হয়েছে যুদ্ধাপরাধ ট্রাইব্যুনালের প্রসিকিউটর তুরিন আফরোজের উত্তরার বাসাতেও৷ এইসব সহিংসতার মাঝে প্রধান দুই দলের নেতারা যেসব কথা বলছেন, তাতে দুই নেত্রীর শনিবারের ফোনালাপের পর আশার চেয়ে নিরাশার বার্তাই বেশি দিচ্ছে৷ বিএনপির ভারপ্রাপ্ত মহাসচিব মির্জা ফখরুল ইসলাম আলমগীর সংলাপে সরকারের স্বচছতা নিয়ে প্রশ্ন তুলেছেন৷ তিনি বলেছেন, সরকার সংলাপের কথা বললেও তাদের অন্তর্গত স্বচ্ছতা নিয়ে সন্দিহান বিএনপি৷ তাঁর অভিযোগ, সরকার একদিকে সংলাপের কথা বলছে ঠিকই৷ কিন্তু অন্যদিকে বিরোধী নেতা-কর্মীদের ওপর দমন-পীড়ন অব্যাহত রেখেছে৷ কৃষিমন্ত্রী মতিয়া চৌধুরী বলেছেন, প্রধানমন্ত্রী যে সর্বদলীয় সরকারেরর প্রস্তাব দিয়েছেন ওটাকে ভিত্তি ধরেই আলোচনা এগিয়ে নিতে চায় সরকার৷ বিরোধী দলের সঙ্গে সংলাপের ভিত্তি হবে সংবিধান৷ তবুও মার্কিন রাষ্ট্রদূত ড্যান মোজেনা দৌড়-ঝাপ অব্যাহত রেখেছেন৷ তিনি সহিংসতার ঘটনায় উদ্বেগ প্রকাশ করে আবারো সুষ্ঠু এবং গ্রহণযোগ্য নির্বাচনের জন্য রাজনৈতিক দলগুলোকে গঠনমূলক সংলাপ শুরুর আহ্বান জানিয়েছেন৷ তবে সুশাসনের জন্য নাগরিক-সুজনের সম্পাদক ড. বদিউল আলম মজুমদার ডয়চে ভেলেকে বলেন, সামনে আরো সংঘাতময় পরস্থিতি অপেক্ষা করছে৷ তিনি বলেন, আওয়ামী লীগ এবং বিএনপি কেউই ছাড় দিতে রাজি নয়৷ আওয়ামী লীগ মনে করে, সর্বদলীয় সরকারই তাদের ক্ষমতায় যাওয়ার জন্য সুবিধাজনক৷ আর বিএনপি মনে করছে, তাদের ক্ষমতায় যেতে দরকার নির্দলীয় নিরপেক্ষ তত্ত্বাবধায়ক সরকার৷ তাই তারা নিজেদের প্রস্তাবের বাইরে যেতে কোনোভাবেই রাজি নয়৷ সামনের নির্বাচনে এরা কেউই পরাজিত হতে চায় না৷ তাই তাদের মধ্যে ছাড় দেয়ার কোনো মানসিকতাই নেই৷ বদিউল আলম মজুমদার মনে করেন, সংলাপের পরিবেশই এখনো সৃষ্টি হয়নি, সফল হওয়া তো দূরের কথা৷ হয়ত কোনো চাপের কারণে মুখে সংলাপের কথা বলা হচ্ছে৷ তবে বাস্তবে দুই দলই যুদ্ধের প্রস্তুতি নিচ্ছে –এমনই মন্তব্য তাঁর৷",
  "manualKeyPhrases" : [ "সহিংসতা", "বোমা", "বিএনপি", "ছড়িয়ে পড়ছে", "নিহত" ],
  "automaticKeyPhrases" : [ "" ]
}