{
  "docID" : 10020,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকে-বিমান-হামলা-শুরু-সিরিয়া-নিয়ে-সিদ্ধান্ত-আজ/a-17923940",
  "title" : "ইরাকে বিমান হামলা শুরু, সিরিয়া নিয়ে সিদ্ধান্ত আজ",
  "date" : "16.09.2014",
  "writter" : "",
  "categories" : [ "বিশ্ব" ],
  "article" : "ইরাকে ইসলামিক স্টেট বা আইএস জঙ্গিদের বিরুদ্ধে একটি সম্প্রসারিত বিমান হামলা শুরু করেছে যুক্তরাষ্ট্র৷ সোমবার প্রথমবারের মতো এই হামলা হয়েছে বলে জানিয়েছেন মার্কিন কর্মকর্তারা৷ গত সপ্তাহে মার্কিন প্রেসিডেন্ট ওবামা একটি পরিকল্পনার ঘোষণা দেন, যেখানে বলা হয় সিরিয়ার ভেতর দিয়ে ইরাকে আইএস (আইসিস অথবা আইসিল) জঙ্গিদের উপর বিমান হামলা চালাবে যুক্তরাষ্ট্রের সেনাবাহিনী৷ এছাড়া অতিরিক্ত মার্কিন সেনা ইরাকে মোতায়েনের বিষয়টির ব্যাপারেও কংগ্রেসে শুনানি হবে ১৬ই সেপ্টেম্বর, সোমবার৷ যুক্তরাষ্ট্রের প্রেসিডেনস্ট ওবামা বলেছেন, কংগ্রেসের অনুমোদন ছাড়াই সিরিয়ায় বিমান হামলা চালানোর নির্দেশ দেয়ার ক্ষমতা তাঁর রয়েছে৷ তবুও এদিন কংগ্রেসে ওবামা সিরিয়ার বিদ্রোহীদের প্রশিক্ষণ এবং অস্ত্র দেয়ার ব্যাপারটিতে সমর্থন চাইবেন তিনি৷ তবে ওবামার এই সিদ্ধান্তে সন্তুষ্ট নয় খোদ ডেমোক্র্যাটরা৷ ডেমোক্র্যাট সেনেটর জো মানচিন সোমবার বলেন, ‘‘বিমান হামলার ব্যাপারে প্রেসিডেন্টের সাথে আমি সম্পূর্ণ একমত৷ তবে সিরিয়ার বিদ্রোহীদের প্রশিক্ষণ দেয়ার ব্যাপারটিতে আমার সমর্থন নেই৷'' তিনি প্রশিক্ষণ সংক্রান্ত একটি ব্যয় তুলে ধরে বলেন, ‘‘২০০৩ সালের মার্চ থেকে ইরাকে শুরু হওয়া আগ্রাসনে ইরাকি যোদ্ধাদের প্রশিক্ষণে এখনও পর্যন্ত ব্যয় হয়েছে ২০ বিলিয়ন মার্কিন ডলার৷ অথচ এত অর্থ ব্যয়ের তেমন কোনো ফলাফল আমরা পাইনি৷'' রিপাবলিকান সেনেটর জন ম্যাককেইন বলেছেন, ‘‘আসলেই আইএস জঙ্গিদের নিয়ে আমরা কতটা উদ্বিগ্ন? আমাদের গতকালই উচিত ছিল সিরিয়ায় আইএস জঙ্গি ঘাঁটি লক্ষ্য করে হামলা চালানো৷ তাদের ঘাঁটিগুলোর একটি ম্যাপ বানিয়ে এখনই হামলা শুরু করা যায়৷ তবে এত দেরি করার কি আছে?'' ওবামার বক্তব্য বুধবার মার্কিন প্রেসিডেন্ট মার্কিন বারাক ওবামা জনগণকে ইরাক নিয়ে তাঁর বিস্তারিত পরিকল্পনা জানাবেন৷ সেখানে জানাবেন সিরিয়ায় আইএস জঙ্গিদের উপর হামলা চালাতে তিনি প্রস্তুত কিনা৷ এছাড়া তাঁর বক্তব্যে ইরাকে সেনাদের প্রশিক্ষণ দেয়া এবং সিরিয়ার বিদ্রোহীদের অস্ত্র দেয়ার ব্যাপারটিও পরিষ্কার হবে৷ ওবামা-আব্দুল্লাহ আলোচনা জনগণের উদ্দেশ্যে বক্তব্য দেয়ার আগে আইএস নির্মূলে সৌদি আরবের ভূমিকা নিয়ে সৌদি বাদশাহ আব্দুল্লাহ-র সাথে কথা বলেছেন ওবামা৷ হোয়াইট হাউজ এক বিবৃতিতে জানিয়েছে, ওবামা এবং আব্দুল্লাহ সিরিয়া বিদ্রোহীদের প্রশিক্ষণ ও অস্ত্র দেয়ার বিষয়টিতে একমত হয়েছেন৷ ফ্রান্স এরই মধ্যে জানিয়েছে যে, আইএস নির্মূলে যুক্তরাষ্ট্রের সাথে হামলায় যোগ দিতে প্রস্তুত তারা৷ এদিকে নিউ ইয়র্ক টাইমস জানিয়েছে যে, ওবামা এরই মধ্যে সিরিয়ায় বিমান হামলা চালানোর ব্যাপারে সিদ্ধান্ত নিয়ে ফেলেছেন৷ তবে হোয়াইট হাউজের পক্ষ থেকে এখনও এ তথ্যের নিশ্চয়তা পাওয়া যায়নি৷ এপিবি/ডিজি (এপি, এএফপি, ডিপিএ, রয়টার্স)",
  "manualKeyPhrases" : [ "হামলা", "আইএস", "ইরাক", "বিমান", "যুক্তরাষ্ট্র" ],
  "automaticKeyPhrases" : [ "" ]
}