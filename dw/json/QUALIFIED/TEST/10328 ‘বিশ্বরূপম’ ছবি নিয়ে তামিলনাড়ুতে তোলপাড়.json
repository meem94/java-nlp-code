{
  "docID" : 10328,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বরূপম-ছবি-নিয়ে-তামিলনাড়ুতে-তোলপাড়/a-16564606",
  "title" : "‘বিশ্বরূপম’ ছবি নিয়ে তামিলনাড়ুতে তোলপাড়",
  "date" : "31.01.2013",
  "writter" : "",
  "categories" : [ "বিনোদন" ],
  "article" : "ধর্ম বড় স্পর্শকাতর বিষয়৷ এটা ভারতের অভিনেতা, পরিচালক কমল হাসানও বুঝতে পারছেন৷ তাঁর ‘বিশ্বরূপম’ ছবি নিয়ে তোলপাড় চলছে তামিলনাড়ুতে৷ কমল হাসান জানিয়েছেন, ছবিটি সবাইকে দেখানোর লড়াই তিনি চালিয়ে যাবেন৷ ভারতীয় চলচ্চিত্রের খুব পরিচিত নাম কমল হাসান৷ এক সময় ‘এক দুজে কে লিয়ে', ‘সাগর'-এর মতো সুপারহিট ছবিতে অভিনয় করায় বলিউডের ছবির অনেক দর্শকই মনে রেখেছেন তাঁকে৷ কমল হাসান মূলত দক্ষিণ ভারতীয় ছবির জগতের সুপারস্টার৷ জনপ্রিয়তায় রজনীকান্তের চেয়ে হয়ত পিছিয়ে, কিন্তু অভিনয় দক্ষতায় অনেক এগিয়ে৷ মাত্র সাত বছর বয়সে রাষ্ট্রপতি পুরস্কার জেতা কমল পরে পদ্মভূষণও পেয়েছেন৷ সেই তিনি তামিল ভাষার ছবি ‘বিশ্বরূপম' করে পড়েছেন ফ্যাসাদে৷ তামিলনাড়ুর সেন্সর বোর্ড ছেড়ে দিলেও কয়েকটি মুসলিম সংগঠন আপত্তি তোলায় ছবিটির মুক্তি নিয়ে নিষেধাজ্ঞা আরোপ করেছে রাজ্য সরকার৷ আদালত পর্যন্ত গড়িয়েছে বিষয়টি৷ মুসলমানদের ধর্মীয় অনুভূতিতে আঘাত হানতে পারে, রাজ্য জুড়ে উত্তেজনা ছড়িয়ে পড়তে পারে – এ আশঙ্কায় রাজ্য সরকারের আরোপ করা নিষেধাজ্ঞা বহাল থাকবে, নাকি ছবিটি মুক্তি দেয়া হবে – তামিলনাড়ুর হাইকোর্ট এ বিষয়ে রায় দেবেন আগামী ৬ই ফেব্রুয়ারি৷ ছবির মুখ্য অভিনেতা, পরিচালক এবং প্রযোজক কমল হাসান জানিয়েছেন আদালতের রায় পর্যন্ত তিনি অপেক্ষা করবেন৷ কিছু দৃশ্য কেটে ছবিটি মুক্তি দেয়াতেও আপত্তি নেই তাঁর৷ প্রয়োজনে ছবিতে যা দেখানো হয়েছে তার সমর্থনে ইসলাম ধর্মাবলম্বীদের ধর্মগ্রন্থ আল-কুরআন নিয়ে আদালতে যেতেও রাজি কমল হাসান৷ এদিকে তামিলনাড়ুর মুখ্যমন্ত্রী জয়ললিতা বলেছেন, কমল হাসান যদি বিক্ষুব্ধ মুসলিম সংগঠনগুলোর সঙ্গে সমঝোতা করে ছবিটি মুক্তি দেন তাতে তিনি বা তাঁর সরকারের কোনো আপত্তি থাকবে না৷ কমল হাসান সেরকম সমঝোতার চেষ্টা না-ও করতে পারেন৷ সংবাদ মাধ্যমকে জয়ললিতার এ বক্তব্যের আগেই তিনি বলে রেখেছেন, তামিলনাড়ুতে যদি ছবিটি না চালানো যায় তাহলে তিনি ভারতের এমন কোনো রাজ্যে যাবেন যেখানে প্রকৃত ধর্মনিরপেক্ষতা আছে৷ আর কোনো রাজ্যই যদি সেরকম না হয়, তাহলে দেশের বাইরে চলে যাওয়ার কথাও ভাববেন তিনি, জানিয়েছেন কমল হাসান৷ প্রসঙ্গত, ‘বিশ্বরূপম' ছবিটির হিন্দি সংস্করণ ‘বিশ্বরূপ'-এর মুক্তি পাওয়ার কথা শুক্রবার, মুম্বই-এ৷ তাই ছবিটি দেখার জন্য জনসাধারণকে, বিশেষ করে নিজের ‘ফ্যান'-দের ইতিমধ্যেই টুইটার-এর মাধ্যমে আহ্বান জানিয়েছেন অন্যতম বলিউড অভিনেতা সালমান খান৷ এসিবি/ডিজি (এপি)",
  "manualKeyPhrases" : [ "স্পর্শকাতর", "কমল হাসান", "ধর্ম", "বিশ্বরূপম", "বলিউড", "তোলপাড়", "ছবি" ],
  "automaticKeyPhrases" : [ "" ]
}