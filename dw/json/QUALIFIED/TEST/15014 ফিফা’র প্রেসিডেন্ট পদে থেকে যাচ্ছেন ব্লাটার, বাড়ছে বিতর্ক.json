{
  "docID" : 15014,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফিফার-প্রেসিডেন্ট-পদে-থেকে-যাচ্ছেন-ব্লাটার-বাড়ছে-বিতর্ক/a-15122574",
  "title" : "ফিফা’র প্রেসিডেন্ট পদে থেকে যাচ্ছেন ব্লাটার, বাড়ছে বিতর্ক",
  "date" : "01.06.2011",
  "writter" : "",
  "categories" : [ "খেলাধুলা" ],
  "article" : "একমাত্র প্রতিদ্বন্দ্বী কাতারের বিন হাম্মাম নির্বাচন থেকে সরে দাঁড়ানোর পর, ফিফা’র প্রেসিডেন্ট হিসেবে সেপ ব্লাটারই যে থেকে যাবেন, এ নিয়ে আর তেমন সন্দেহ নেই৷ তবে প্রশ্ন থাকছে তাঁর পুনর্নির্বাচন নিয়ে৷ গত কয়েকদিনের নাটকীয় ঘটনার সূত্র ধরে, ফিফা'র প্রেসিডেন্ট বা সভাপতি পদের এই নির্বাচনকে ঘিরে চলছে বিতর্ক৷ নির্বাচন স্থগিত করার আহ্বান জানিয়েছে অনেকে৷ এর মধ্যে এশিয়ান ফুটবল কনফেডারেশন বা এএফসি এবং ইংলিশ ফুটবল অ্যাসোসিয়েশন'এর কর্মকর্তারাও আছেন৷ এছাড়া, ব্লাটার'এর বিপক্ষে নাম লিখিয়েছে ভিসা, কোকাকোলা, আডিডাস এবং এমিরেট্স'এর মতো আন্তর্জাতিক কোম্পানিগুলি৷ কিন্তু এরপরও, আগামী চার বছর ব্লাটারই সম্ভবত থাকছেন ফিফা'র হত্তা-কত্তা-বিধাতা হয়ে৷ মোহাম্মদ বিন হাম্মাম নির্বাচন থেকে সরে দাঁড়ানোর পর, ব্লাটারকে দূরে রাখার একমাত্র পথ প্রেসিডেন্ট নির্বাচনটাই বাতিল করা৷ কিন্তু এরজন্য কংগ্রেস সদস্যদের প্রায় ৭৫ শতাংশের ভোট প্রয়োজন৷ যার কোনো সম্ভাবনাই নেই আর৷ তাই ‘নির্ধারিত সময়েই নির্বাচন হবে' - জানিয়েছেন ব্লাটার৷ তবে নির্বাচনে জয়ী হলেও, সেই জয় টেকসই হবে কিনা - সে প্রশ্ন দেখা দিয়েছে৷ ২০১৮ সালে রাশিয়া ও ২০২২ সালে কাতারে বসবে বিশ্বকাপ ফুটবলের আসর৷ এই সিদ্ধান্ত গ্রহণের প্রক্রিয়ায়, প্রভাব খাটাতে ঘুষ দেওয়া-নেওয়ার অসংখ্য অভিযোগ ওঠে ফিফা'র বিরুদ্ধে৷ বিশেষ করে, ফিফা'র নির্বাহী কমিটির বেশ কয়েকজন সদস্যের বিরুদ্ধে দুর্নীতির সুনির্দিষ্ট অভিযোগ আনে ব্রিটেন৷ অথচ, সাম্প্রতিক ঘটনা প্রবাহ নিয়ে মাথা ঘামাতে একেবারেই রাজি নন সেপ ব্লাটার৷ উল্লেখ্য, ১৯৯৮ সাল থেকেই ফিফা প্রধান হিসেবে দায়িত্ব পালন করে আসছেন ৭৫ বছর বয়সি এই সুইস নাগরিক৷ এদিকে, এএফসি'র ভারপ্রাপ্ত প্রধান চীনের ঝ্যাং জিলং মনে করেন যে, মোহাম্মদ বিন হাম্মাম এখনো এএফসি'র প্রধান পদে বহাল আছেন৷ ঝ্যাং এএফসি'র সাবেক প্রধান বিন হাম্মামের সহকারী ছিলেন৷ ফুটবলের সর্বোচ্চ সংস্থা ফিফা ঘুষ কেলেঙ্কারিতে জড়িত থাকার অভিযোগে হাম্মামকে সাময়িকভাবে বরখাস্ত করলে, মঙ্গলবার ঝ্যাং'কে ভারপ্রাপ্ত প্রধান করা হয়৷ ফিফা'র কথায়, সাবেক প্রেসিডেন্ট পদপ্রার্থী বিন হাম্মাম নির্বাচনে জেতার জন্য ভোট কেনার চেষ্টা করেছিলেন৷ অবশ্য ঝ্যাং বলেন, বিন হাম্মামকে সাময়িকভাবে বরখাস্ত করা হলেও তিনিই এএফসি'র প্রেসিডেন্ট৷ তাঁকে এই পদ থেকে সরিয়ে দেওয়ার কোনো অধিকার ফিফা'র নেই৷ উল্লেখ্য, হাম্মামের বিরুদ্ধে দুর্নীতির অভিযোগে তদন্ত চলছে এখনও৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "ব্লাটার", "বিন হাম্মাম", "প্রেসিডেন্ট", "বিতর্ক", "নির্বাচন", "ফিফা" ],
  "automaticKeyPhrases" : [ "" ]
}