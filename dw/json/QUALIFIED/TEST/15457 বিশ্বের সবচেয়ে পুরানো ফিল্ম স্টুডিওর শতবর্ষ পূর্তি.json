{
  "docID" : 15457,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বের-সবচেয়ে-পুরানো-ফিল্ম-স্টুডিওর-শতবর্ষ-পূর্তি/a-15726242",
  "title" : "বিশ্বের সবচেয়ে পুরানো ফিল্ম স্টুডিওর শতবর্ষ পূর্তি",
  "date" : "08.02.2012",
  "writter" : "",
  "categories" : [ "বিনোদন" ],
  "article" : "বিশ্বের সবচেয়ে পুরানো বড় ফিল্ম স্টুডিও কোথায় অবস্থিত? হলিউড বা বলিউডে? না, সঠিক উত্তর জার্মানির রাজধানী বার্লিনের বাইরে পটসডামে’এ৷ সেই বাবেল্সব্যার্গ স্টুডিও চলতি মাসে একশো বছরে পা দিচ্ছে৷ ইতিহাসের অনেক ঘটনার সাক্ষী এই বাবেল্সব্যার্গ স্টুডিও৷ প্রথম বিশ্বযুদ্ধ, নাৎসিদের দাপট থেকে শুরু করে কমিউনিস্ট পূর্ব জার্মানির শাসনকাল – সব কিছু সামলে এই একবিংশ শতাব্দীতেও এর আকর্ষণ কমে নি৷ ‘দ্য ব্লু এঞ্জেল' খ্যাত জার্মান অভিনেত্রী মার্লেনে ডিটরিশ এখানে অভিনয় করেছেন৷ ১৯২৬ সালে এখানেই তৈরি হয় বিশ্ববিখ্যাত কল্পবিজ্ঞান চলচ্চিত্র ‘মেট্রোপোলিস'৷ অ্যালফ্রেড হিচকক সহকারী পরিচালক হিসেবে এখানেই কাজ শিখেছেন৷ হলিউড'ও বার বার বাবেল্সব্যার্গ স্টুডিও'কে কুর্নিশ করেছে৷ এই স্টুডিওতে কাজ করার সুযোগ বিশাল এক সম্মান – বলেছেন বড় বড় তারকা৷ টম হ্যাংকস থেকে শুরু করে কোয়েন্টিন ট্যাব়্যান্টিনো সহ অনেকেই বাবেল্সব্যার্গ'এর বিশাল ভক্ত৷ টম হ্যাংকস সবে তাঁর ‘ক্লাউড অ্যাটলাস' ছবির শুটিং শেষ করেছেন, যা জার্মানির ইতিহাসে সবচেয়ে ব্যয়বহুল ছবি হতে চলেছে বলে দাবি করা হচ্ছে৷ আজও বাবেল্সব্যার্গ স্টুডিও হলিউড সহ গোটা বিশ্বের কাছে কেন এত আকর্ষণীয়? স্টুডিওর প্রধান কর্ণধার চার্লি ওবকেন সংবাদ সংস্থা এএফপি'কে বলেন, শুটিং'এর জন্য বার্লিন প্রযোজকদের কাছে একাধিক কারণে বেশ উপযুক্ত৷ লোকেশন হিসেবে শহরের আকর্ষণ তো রয়েছেই৷ তাছাড়া লন্ডন বা অন্য অনেক বড় শহরের তুলনায় অনেক কম খরচে এখানে শুটিং করা যায়৷ বড় আকারের সেট তৈরি করার জন্যও প্রায় ২৫,০০০ বর্গ মিটার এলাকার বিশাল এই স্টুডিও অত্যন্ত উপযুক্ত৷ ১৯৮৯ সালে বার্লিন প্রাচীর পতনের পর অবশ্য বাবেল্সব্যার্গ'এর ভবিষ্যৎ নিয়ে দুশ্চিন্তা দেখা দিয়েছিল৷ ২০০৪ সালে আবার নতুন রূপে আত্মপ্রকাশ করে এই ‘মুভি ফ্যাক্টরি'৷ আগামী ১২ই ফেব্রুয়ারি ১০০ বছরে পা দিচ্ছে বাবেল্সব্যার্গ স্টুডিও৷ এক শতাব্দী আগে ঠিক এই দিনেই ‘ড্যান্স অফ দ্য ডেড' নামের এক ছবির শুটিং দিয়েই শুরু হয়েছিল বাবেল্সব্যার্গ'এর জয়যাত্রা৷ স্মরণীয় এই দিনটিতে আয়োজন করা হচ্ছে বিশাল উৎসব৷ এবারের বার্লিন আন্তর্জাতিক চলচ্চিত্র উৎসবেও আলাদা করে বাবেল্সব্যার্গ'এ তোলা উল্লেখযোগ্য ছবির রেট্রোস্পেকটিভ আয়োজন করা হচ্ছে৷ কান, লস অ্যাঞ্জেলেস, নিউ ইয়র্ক ও লন্ডনেও দিনটিকে বিশেষভাবে স্মরণ করা হবে৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "সংবাদ", "স্টুডিও", "চলচ্চিত্র", "বাবেল্সব্যার্গ", "হলিউড", "ফিল্ম" ],
  "automaticKeyPhrases" : [ "" ]
}