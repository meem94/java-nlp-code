{
  "docID" : 10297,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাগর-রুনি-হত্যা-মামলা-ডিএনএ-টেস্টের-নামেই-কেটে-গেছে-২-বছর/a-17420787",
  "title" : "সাগর-রুনি হত্যা মামলা: ডিএনএ টেস্টের নামেই কেটে গেছে ২ বছর",
  "date" : "10.02.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বাংলাদেশের সাংবাদিক দম্পতি সাগর সরওয়ার ও মেহেরুন রুনি হত্যাকাণ্ডের তদন্ত এখনো থমকে আছে৷ তদন্তকারীরা এখন ডিএনএ টেস্টের ফলাফলের আশায় হা-পা গুটিয়ে বসে আছেন৷ এই তদন্ত নিয়ে এখন হতাশা দুই পরিবারে৷ সাংবাদিক দম্পতি সাগর সরওয়ার ও মেহেরুন রুনি হত্যাকাণ্ডের তদন্তে যে ডিএনএ টেস্টের আশায় ছিল, ব়্যাব তাও এখন ফিকে হয়ে আসছে৷ হত্যাকাণ্ডের আলামত, রক্তমাখা কাপড়সহ আরো কিছু আলামত যুক্তরাষ্ট্রের ডিএনএ ল্যাবে পাঠিয়ে ২ জনের ডিএনএ প্রোফাইল পায় ব়্যাব৷ কিন্তু সেই প্রোফাইলের সঙ্গে এই মামলায় আটক ৮ জনের কারুর ডিএনএ প্রোফাইলই মেলেনি৷ ব়্যাবের অতিরিক্ত মহাপরিচালক কর্নেল জিয়াউল আহসান জানান, এরপর তারা আরো কিছু আলামত পাঠিয়েছেন যুক্তরাষ্ট্রে৷ এখন তারা পূর্ণাঙ্গ প্রতিবেদনের অপেক্ষায় আছেন৷ এদিকে বাংলাদেশে অপরাধীদের ডিএনএ তথ্যভাণ্ডার না থাকায় যুক্তরাষ্ট্র থেকে পাওয়া ডিএনএ প্রোফাইল মিলিয়ে দেখার সুযোগও খুব সীমিত৷ বাংলাদেশে সাধারণত অজ্ঞাতপরিচয় লাশ এবং পিতৃত্ব ও মাতৃত্ব নির্ধারণে ডিএনএ টেস্ট কাজে লাগানো হয়৷ ঢাকা মেট্রোপলিটন পুলিশের উপ কমিশনার মাসুদুর রহমান জানান, ডিএনএ টেস্টের মাধ্যমে বাংলাদেশের কোনো অপরাধী শনাক্ত এবং বিচারের মুখোমুখি হয়েছে কিনা তা তার জানা নেই৷ ২০১২ সালের ১১ই ফেব্রুয়ারি ঢাকার বাসায় সাগর-রুনি নিহত হওয়ার পর তখনকার স্বরাষ্ট্রমন্ত্রী সাহারা খাতুন ২৪ ঘণ্টার মধ্যে অপরাধীদের চিহ্নিত এবং গ্রেফতারের কথা বলেছিলেন৷ কিন্তু দু'বছরেও হত্যারহস্যের কিনারা হয়নি৷ থানা পুলিশ ও ডিবি-র তদন্তে ব্যর্থতার পর হত্যাকাণ্ডের ৬ মাস পর আদালতের নির্দেশে তদন্ত দেয়া হয় ব়্যাবকে৷ আর ব়্যাব তদন্ত করছে দেড় বছর ধরে৷ তারা সাংবাদিক দম্পতির লাশ কবর থেকে তুলে দ্বিতীয় দফা ময়না তদন্তও করে৷ এই তদন্তকালে মোট ৮ জনকে গ্রেফতার করা হয়েছে৷ যারা সাধারণ ভাসমান অপরাধী৷ আর তাদের আটক করা হয় চোর বা ডাকাত হিসেবে৷ কিন্তু তাদের কাছ থেকে কোনো তথ্য পায়নি তদন্তকারীরা৷ এই তদন্ত নিয়ে এখন পুরোপুরি হতাশ সাগর-রুনির পরিবারের সদস্যরা৷ রুনির ভাই নওশের রোমান জানান, তারা জানেন না তদন্তের নামে এখন কী হচ্ছে৷ তাদের সঙ্গে তদন্তকারীরা দীর্ঘদিন ধরে যোগাযোগও রাখছেন না৷ আর জানতে চাইলেও কোনো জবাব পাওয়া যায়না৷ সাগরের মা সালেহা মুনিরও একই কথা বলেন৷ তিনি বলেন, মূল অপরাধীদের এখনো চিহ্নিত করা হয়নি৷ তাদের আটকের কোন লক্ষণও নাই৷ তিনি মনে করেন, তদন্তকারীরা নাটক ছাড়া আর কিছুই করেননি৷ তবে নতুন স্বরাষ্ট্র প্রতিমন্ত্রী আসাদুজ্জামান কামাল আশা করেন, ব়্যাব সাগর-রুনি হত্যাকাণ্ডের রহস্য উদ্ঘাটন করতে পারবে৷",
  "manualKeyPhrases" : [ "সাগর-রুনি", "দম্পতি", "টেস্ট", "ডিএনএ", "সাংবাদিক" ],
  "automaticKeyPhrases" : [ "" ]
}