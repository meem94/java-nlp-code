{
  "docID" : 1130,
  "source" : "http://www.dw.com/",
  "lang" : "BN",
  "url" : "http://www.dw.com/bn/কবিতা-ছাড়াও-রবীন্দ্রনাথের-অন্যান্য-সৃষ্টি-তুলে-ধরা-উচিত-মার্টিন-কেম্পশেন/a-15265605",
  "title" : "কবিতা ছাড়াও রবীন্দ্রনাথের অন্যান্য সৃষ্টি তুলে ধরা উচিত: মার্টিন কেম্পশেন",
  "date" : "26.07.2011",
  "writter" : "",
  "categories" : [ "বিনোদন" ],
  "article" : "রবীন্দ্রনাথ ঠাকুরের সার্ধশতবর্ষ জার্মানিতেও যথাযথ মর্যাদার সঙ্গে পালন করা হচ্ছে৷ রবীন্দ্র বিশেষজ্ঞ ও অনুবাদক ড. মার্টিন কেম্পশেন এই কর্মযজ্ঞের সঙ্গে যুক্ত৷ তিনি জার্মানিতে রবীন্দ্র চর্চার বর্তমান চালচিত্র তুলে ধরেছেন৷ রবীন্দ্রনাথ ঠাকুরের সঙ্গে জার্মানির নিবিড় যোগাযোগের কথা কারো অজানা নয়৷ তিনি মোট তিন বার জার্মানি সফর করেছিলেন৷ আলব্যার্ট আইনস্টাইনের মতো জার্মানির অনেক সমসাময়িক খ্যাতিমান ব্যক্তিদের সঙ্গে তাঁর যোগাযোগ গড়ে উঠেছিল৷ জার্মান লেখক গোয়েটে ও হাইনের সাহিত্যকর্মের সঙ্গে সবিশেষ পরিচিত ছিলেন তিনি৷ রবীন্দ্রনাথ ঠাকুরের সার্ধশতবর্ষে সেই যোগসূত্র আবার নতুন করে মূল্যায়ন করা হচ্ছে৷ এই কাজের শরিক শান্তিনিকেতনবাসী জার্মান অনুবাদক, লেখক ও সমাজকর্মী ড. মার্টিন কেম্পশেন৷ শুধু সাহিত্যকর্মের অনুবাদের মধ্যে রবীন্দ্রনাথের বহুমুখী প্রতিভা সীমিত রাখা সম্ভব নয়৷ তাঁর গান, শিল্পকলা সহ অন্যান্য সৃষ্টিগুলি জার্মানির মানুষের কাছে পৌঁছে দেবার কতটা উদ্যোগ এখনো পর্যন্ত দেখা গেছে? ড. কেম্পশেন মনে করেন, কবিতা ছাড়া এখনো নাটক বা চিত্রকলার সঙ্গে জার্মানির মানুষ তেম পরিচিত নন৷ অথচ রবীন্দ্রনাথের সৃষ্টির সঙ্গে সাক্ষাৎ পরিচয়ের জন্য এগুলির বিশেষ প্রয়োজন রয়েছে৷ রবীন্দ্রনাথের আধুনিক চিন্তাধারা অনেকেই তাঁর সময়কালে ঠিকমতো বুঝতে পারেন নি৷ যুগের থেকে তিনি বেশ কয়েকধাপ এগিয়ে ছিলেন৷ নতুন জ্ঞানের আলোকে পরীক্ষা-নিরীক্ষায় পিছপা হন নি কখনোই৷ অথচ মৃত্যুর পর তাঁর সৃষ্টিকে সেই একই আদর্শে বিকশিত হতে দেওয়া হয় নি৷ রবীন্দ্রনাথের সাহিত্যকর্ম নির্দিষ্ট গণ্ডির মধ্যে চর্চিত হয়েছে, পরীক্ষা-নিরীক্ষার উদ্যোগকে অনেককাল তেমন ভালো চোখে দেখা হয় নি৷ এবিষয়ে ড. কেম্পশেন বললেন, শান্তিনিকেতনের বাঁধাধরা কাঠামোর বাইরে রবীন্দ্রনাথের সৃষ্টা তুলে ধরতে নানা রকম পরীক্ষামূলক প্রচেষ্টা চলছে৷ ভারত ও জার্মানি সহ বিভিন্ন জায়গায় এমন উদ্যোগ দেখা যাচ্ছে৷ প্রতিবেদন: সঞ্জীব বর্মন সম্পাদনা: আব্দুল্লাহ আল ফারূক",
  "manualKeyPhrases" : [ "কবিতা", "রবীন্দ্রনাথ", "গোয়েটে", "মার্টিন কেম্পশেন", "জার্মানি" ],
  "automaticKeyPhrases" : [ "" ]
}