{
  "docID" : 15427,
  "source" : "http://www.dw.com/",
  "lang" : "BN",
  "url" : "http://www.dw.com/bn/ওবামা-রমনি-জনমত-জরিপে-সমানে-সমান/a-16354781",
  "title" : "ওবামা-রমনি জনমত জরিপে সমানে সমান",
  "date" : "04.11.2012",
  "writter" : "",
  "categories" : [ "বিশ্ব" ],
  "article" : "মার্কিন নির্বাচনের আর মাত্র দুই দিন বাকি৷ শেষ মুহূর্তে জনমত জরিপে হাড্ডাহাড্ডি লড়াই চলছে বারাক ওবামা আর মিট রমনির মধ্যে৷ এদিকে রাজ্যে রাজ্যে ভোটারদের সামনে নিজেদের কথা তুলে ধরছেন দুই প্রার্থী৷ নির্বাচনের আর মাত্র যখন দুইদিন বাকি তখন ওবামা কিংবা রমনির বিজয় পুরোপুরি নির্ভর করছে সুইং ভোটার মানে যারা এখনও সিদ্ধান্ত নেননি তাদের ওপর৷ কারণ সর্বশেষ রোববার এবিসি নিউজ আর ওয়াশিংটন পোস্টের জরিপে দেখা গেছে যে উভয় পক্ষের প্রতি জনসমর্থন ৪৬ শতাংশ৷ তার অর্থ বাকি যেসব ভোটার রয়েছেন তাদের ওপর এখন পুরোপুরি নির্ভর করছে প্রেসিডেন্ট ওবামা হোয়াইট হাউজে থাকবেন নাকি রমনি প্রথমবারের মতো প্রেসিডেন্ট নির্বাচিত হবেন৷ সর্বশেষ জনমত জরিপের বিভিন্ন ক্যাটাগরিতে অবশ্য ভিন্ন ফলাফল এসেছে৷ যেমন দুই প্রার্থীকে কেমন পছন্দ হয় এমন প্রশ্নের জবাবে ৫৪ শতাংশ এসেছে ওবামার পক্ষে, ৫৩ শতাংশ রমনির পক্ষে৷ নারীদের সমর্থনের বেলাতে রমনির চেয়ে ছয় শতাংশ এগিয়ে রয়েছেন ওবামা, পুরুষদের সমর্থন বেশি রমনির দিকে৷ শ্বেতাঙ্গদের মধ্যে রমনি এগিয়ে ২০ শতাংশে, আবার অশ্বেতাঙ্গদের মধ্যে ওবামা এগিয়ে ৫৯ শতাংশে৷ বিগত ২০০৮ সালের মতো এবারও তরুণদের মধ্যে জনপ্রিয়তা বেশি বারাক ওবামার৷ রমনির চেয়ে শতকরা ২৫ ভাগ সমর্থন তাঁর বেশি, তবে জ্যেষ্ঠদের মধ্যে আবার রমনির সমর্থন ১২ ভাগ বেশি৷ শ্বেতাঙ্গ প্রটেস্ট্যান্ট খ্রিষ্টানদের মধ্যে আবার রমনির সমর্থন ওবামার চেয়ে শতকরা ৭০ ভাগ বেশি৷ এইসব সমীক্ষার চেয়েও বেশি গুরুত্বপূর্ণ সুইং স্টেটগুলোতে ভোটারদের ভোট৷ তাই শেষ মুহূর্তে এইসব রাজ্যগুলোতে সফর করছেন ডেমোক্রেট ওবামা আর রিপাবলিকান রমনি৷ ওবামার এইসব সফরের অনেকগুলোতে তাঁর সঙ্গী হয়েছেন সাবেক প্রেসিডেন্ট বিল ক্লিন্টন৷ অন্যদিকে রমনির সঙ্গে থাকছেন তাঁর রানিং মেট পল রায়ান৷ ওবামা আইওয়া আর ভার্জিনিয়ার বেশ কয়েকটি সমাবেশে বক্তব্য রাখেন৷ এই দুই দিন তিনি সফর করবেন ফ্লোরিডা, কলোরাডো এবং ওহাইওতে৷ অন্যদিকে রমনি ছিলেন নিউ হ্যাম্পশায়ার, আইওয়া আর কলোরাডোতে৷ আগামী সময়টাতে তিনি সফর করবেন আইওয়া, ওহাইও আর ভার্জিনিয়াতে৷ শেষ মুহূর্তের প্রচারণায় রমনি জোর দিচ্ছেন নিজের ভাবমূর্তি গড়ে তুলতে৷ তিনি বলছেন, কোন দল নয় তিনি গোটা দেশকেই প্রতিনিধিত্ব করতে চান৷ অন্যদিকে ওবামা ভোটারদের কাছে আরও সময় চাচ্ছেন, কারণ যে কাজ তিনি শুরু করেছিলেন সেই কাজ শেষ করতে তাঁর আরও কিছুটা সময় দরকার৷ ওবামা ভোটারদের বুশ জমানার কথাও মনে করিয়ে দিচ্ছেন৷ আরআই/এএইচ (এএফপি, এপি)",
  "manualKeyPhrases" : [ "ওবামা", "রমনি", "রিপাবলিকান", "মিট", "ডেমোক্রেট" ],
  "automaticKeyPhrases" : [ "" ]
}