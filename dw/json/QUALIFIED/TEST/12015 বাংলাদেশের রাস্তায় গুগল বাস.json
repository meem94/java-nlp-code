{
  "docID" : 12015,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-রাস্তায়-গুগল-বাস/a-18059058",
  "title" : "বাংলাদেশের রাস্তায় গুগল বাস",
  "date" : "13.11.2014",
  "writter" : "আরাফাতুল ইসলাম",
  "categories" : [ "বাংলাদেশ" ],
  "article" : "ঢাকার রাস্তায় যাত্রা শুরু করেছে গুগল বাস৷ যাত্রী পরিবহণ উদ্দেশ্য নয়৷ উদ্দেশ্য শিক্ষার্থীদের মধ্যে প্রযুক্তি সম্পর্কে সচেতনতা সৃষ্টি৷ এ কর্মসূচির উদ্বোধন করেন তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলক৷ গুগল বাসের মধ্যে রয়েছে ইন্টারনেট সংযোগ সম্বলিত কম্পিউটার এবং সাউন্ড সিস্টেম৷ এসব ব্যবহার করে ইন্টারনেট ব্যবহারের বিভিন্ন দিক শিক্ষার্থীদের জানানো হবে৷ বিশেষ করে গুগলের বিভিন্ন সেবা সম্পর্কে আগ্রহী শিক্ষার্থীরা জানতে পারবেন বিনা খরচায়৷ বাংলাদেশে ডয়চে ভেলের কন্টেন্ট পার্টনার বিডিনিউজ টোয়েন্টিফোর ডটকম এক প্রতিবেদনে জানিয়েছে, ‘‘গুগলের এই প্রকল্পের আওতায় বাংলাদেশের প্রায় ৩৫টি জায়গায় প্রশিক্ষণ দেওয়া হবে৷ কলেজ ও বিশ্ববিদ্যালয়ের প্রায় পাঁচ লাখ শিক্ষার্থীকে প্রশিক্ষণ দেওয়ার লক্ষ্য রয়েছে এ প্রকল্পের৷'' মাইক্রোব্লগিং সাইট টুইটারে ইংরেজিতে #গুগলবাস হ্যাশট্যাগ ব্যবহার করে এই খবর শেয়ার করেছেন অনেকে৷ দ্য ডেইলি স্টার পত্রিকা প্রকাশ করেছে ঢাকার রাস্তায় গুগল বাসের ছবি৷ সামাজিক যোগাযোগ সাইট ফেসবুকে গুগল বাস বাংলাদেশের একটি পাতা রয়েছে (https://www.facebook.com/GoogleBusBD) ৷ তবে বুধবারের অনুষ্ঠান সম্পর্কে পাতাটিতে কিছু উল্লেখ করা হয়নি৷ ফেসবুকে সক্রিয় তথ্য ও যোগাযোগ প্রযুক্তি মন্ত্রণালয়ের প্রতিমন্ত্রী জুনাইদ আহমেদ পলক অবশ্য এই বিষয়ে একাধিক পোস্ট করেছেন৷ ঢাকার একটি সম্মেলন কেন্দ্রে আয়োজিত অনুষ্ঠানের ছবিও প্রকাশ করেছেন পলক৷ গুগল বাসের প্রয়োজনীয়তা সম্পর্কে তিনি বলেন, ‘‘প্রতিটি নাগরিকেরই ইন্টারনেট ব্যবহার সম্পর্কিত জ্ঞান থাকা উচিত৷ ভবিষ্যতের তথ্য- প্রযুক্তিনির্ভর অর্থনীতির সুযোগ কাজে লাগাতেই আমরা এ ধরনের প্রকল্পে অংশ নিয়েছি৷'' উল্লেখ্য, বিশ্বের সবচেয়ে বড় সার্চ ইঞ্জিন সেবাদাতা প্রতিষ্ঠান গুগল৷ তবে শুধু সার্চের মধ্যে সীমাবদ্ধ নেই প্রতিষ্ঠানটি৷ বরং মুঠোফোন থেকে শুরু করে গুগল গ্লাস এমনকি চালকবিহীন গাড়ির সফটওয়্যার তৈরি করছে মার্কিন যুক্তরাষ্ট্রভিত্তিক প্রতিষ্ঠানটি৷ গুগল বাস গুগলের বিভিন্ন সেবা সম্পর্কে শিক্ষার্থীদের ভালোভাবে জানতে সহায়তা করে৷",
  "manualKeyPhrases" : [ "বাস", "গুগল", "তথ্য", "জুনাইদ আহমেদ পলক", "যোগাযোগ", "প্রতিমন্ত্রী", "প্রযুক্তি" ],
  "automaticKeyPhrases" : [ "" ]
}