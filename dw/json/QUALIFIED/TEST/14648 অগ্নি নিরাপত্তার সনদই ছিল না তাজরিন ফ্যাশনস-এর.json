{
  "docID" : 14648,
  "source" : "http://www.dw.com/",
  "lang" : "BN",
  "url" : "http://www.dw.com/bn/অগ্নি-নিরাপত্তার-সনদই-ছিল-না-তাজরিন-ফ্যাশনস-এর/a-16435491",
  "title" : "অগ্নি নিরাপত্তার সনদই ছিল না তাজরিন ফ্যাশনস-এর",
  "date" : "07.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বাংলাদেশের তাজরিন ফ্যাশনস-এ আগুনের পর যতই দিন পার হচ্ছে ততই প্রতিষ্ঠানটির অব্যবস্থাপনার চিত্র প্রকাশ পাচ্ছে৷ দুর্বল অগ্নি নির্বাপণ ব্যবস্থা ছাড়াও গত জুনেই নাকি কারখানাটির অগ্নি নিরাপত্তা সনদের মেয়াদ উত্তীর্ণ হয়৷ আশুলিয়ার তাজরিন ফ্যাশনস-এ ২৪শে নভেম্বর আগুন লাগার পর পর ফায়ার সার্ভিসের কর্মকর্তারা জানান যে, ভবনটিতে অগ্নি নির্বাপণ ব্যবস্থা পর্যাপ্ত ছিল না৷ আর অগ্নি নিরাপত্তার জন্য যে কথিত সিড়ি আছে, তার বের হওয়ার পথ বাইরে না রেখে নীচে গুদামঘরে গিয়ে ঠেকেছে৷ আগুন লাগার পরও সুপাভাইজাররা কারখানার গেট বন্ধ করে দিয়ে পোশাক শ্রমিকদের নীচে নামতে বাধা দেয়৷ যার পরিণতিতে আগুনে অন্তত ১১২ জন শ্রমিক নিহত হন৷ তবে সর্বশেষ তথ্য অনুযায়ী, তাজরিন ফ্যাশনস-এর বাস্তবে অগ্নি নিরপত্তার সনদই ছিল না৷ কারণ গত জুনেই সেই সনদের মেয়াদ উত্তীর্ণ হয়৷ এরপর আর তা নবায়ন করায়নি প্রতিষ্ঠানটি – এই খবর দিয়েছে একটি সংবাদ মাধ্যম৷ ফায়ার সার্ভিসের ডাইরেক্টর আব্দুস সালামও ডয়চে ভেলেকে জানিয়েছেন যে, তাজরিন ফ্যাশনস-এর অগ্নি নিরপত্তা সনদ ছিল মেয়াদ উত্তীর্ণ৷ তিনি তাজরিন ফ্যাশনস-এর অগ্নি নিরাপত্তার বিষয়টি তদন্তের দায়িত্বে আছেন৷ আর তাজরিন ফ্যাশনস-এর ভবনটির অনুমতি ছিল তিন তলার৷ কিন্তু ভবনটি অবৈধভাবে আট তলা পর্যন্ত করা হয়৷ আগুন লাগার সময় নয় তলার কাজ চলছিল, যা তাজরিন ফ্যাশনস-এর মালিক দেলোয়ার হোসেন নিজেই স্বীকার করেছেন সংবাদ মাধ্যমের কাছে৷ দেলোয়ার হোসেন ডয়চে ভেলেকে দেয়া টেলিফোন সাক্ষাৎকারে এই অব্যবস্থাপনার বিষয়গুলো তদন্তের নামে এড়িয়ে যাওয়ার চেষ্টা করলেও, প্রকারন্তরে তিনি তা স্বীকার করেও নিয়েছেন৷ তিনি ডয়চে ভেলের কাছে এও স্বীকার করেছেন যে, ওয়ালমার্টসহ বিশ্বখ্যাত ব্র্যান্ডের পোশাক তাজরিন ফ্যাশনস-এ তৈরি হলেও তাঁরা তা জানতেন না৷ তাঁদের অনুমতিও নেয়া হয়নি৷ তিনি তাঁর এই কাজকে অবৈধ বললেও জানান যে, এসব কাজ করা হতো সাবকন্ট্রাক্টে৷ বাংলাদেশে তৈরি পোশাক কারখানা প্রায় সাড়ে চার হাজার৷ আর রপ্তানি আয়ের ৮০ ভাগ আসে এই খাত থেকে৷ তাজরিন ফ্যাশনস-এর এই সব অব্যবস্থাপনা এখন তদন্ত করে দেখছে সরকারের পাঁচটি তদন্ত কমিটি৷ জানা গেছে আরো অনেক কারখানায় একই ধরনের অব্যবস্থানা রয়েছে৷",
  "manualKeyPhrases" : [ "সনদই", "অগ্নি", "ছিল", "ফ্যাশনস-এর", "নিরাপত্তার" ],
  "automaticKeyPhrases" : [ "" ]
}