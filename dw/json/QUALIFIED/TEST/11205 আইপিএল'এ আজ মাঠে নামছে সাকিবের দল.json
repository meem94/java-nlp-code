{
  "docID" : 11205,
  "source" : "http://www.dw.com/",
  "lang" : "BN",
  "url" : "http://www.dw.com/bn/আইপিএলএ-আজ-মাঠে-নামছে-সাকিবের-দল/a-15859437",
  "title" : "আইপিএল'এ আজ মাঠে নামছে সাকিবের দল",
  "date" : "05.04.2012",
  "writter" : "",
  "categories" : [ "খেলাধুলা" ],
  "article" : "পর্দা উঠেছে ইন্ডিয়ান প্রিমিয়ার লিগ আইপিএল'এর৷ আজ বৃহস্পতিবার মাঠে নামছে সাকিব আল হাসানের দল কলকাতা নাইট রাইডার্স৷ ইডেন গার্ডেনে তাদের মুখোমুখি হবে দিল্লি ডেয়ার ডেভিলস৷ আইপিএল'এর গত আসরে ৭ ম্যাচে ওভারপ্রতি মাত্র ৬.৮৬ রান দিয়ে ১১ উইকেট নিয়েছিলেন সাকিব৷ অবশ্য ব্যাট হাতে ততটা সফলতা দেখাতে পারেননি তিনি৷ সাকিব ছাড়াও এবার আইপিএল'এ খেলছে বাংলাদেশের আরেক খেলোয়াড় তামিম ইকবাল৷ তিনি নাম লিখিয়েছেন পুনে ওয়ারিয়র্সে৷ আগামীকাল শুক্রবার তাদের খেলা রয়েছে৷ মঙ্গলবার রাতে আইপিএল এর পঞ্চম আসরের উদ্বোধন হয়৷ জামজমকপূর্ণ এই অনুষ্ঠানে বলিউড তারকা ছাড়াও অংশ নেন কেটি পেরির মতো আন্তর্জাতিক তারকাও৷ মোট ৯টি দল এবার অংশ নিচ্ছে আইপিএল'এ৷ এর মধ্যে বর্তমান চ্যাম্পিয়ন মহেন্দ্র সিং ধোনির চেন্নাই সুপার কিংসকে এবারও হট ফেবারিট ধরা হচ্ছে৷ প্রতিযোগিতার প্রাথমিক পর্বে নয়টি দল একে অন্যের মুখোমুখি হবে দুবার করে৷ ফলে মোট ম্যাচ হবে ৭২টি৷ প্রাথমিক পর্ব শেষ হবে ২০ মে৷ আর ফাইনাল হবে ২৭ মে৷ আইপিএল'এ সেমিফাইনাল বলে কোনো খেলা নেই৷ এর বদলে ফাইনালিস্ট নির্ধারণের জন্য আছে অন্য এক পদ্ধতি৷ সেটা হচ্ছে, প্রাথমিক পর্ব শেষে শীর্ষ দুই দল নিজেদের মধ্যে মুখোমুখি হবে৷ এতে যে জিতবে সে সরাসরি ফাইনালে চলে যাবে৷ আর পরাজিত দলকে ফাইনালে যেতে খেলতে হবে আরও একটি ম্যাচ৷ সেটা হবে, প্রাথমিক পর্ব শেষে তৃতীয় ও চতুর্থ স্থানে থাকা দুটো দলের মুখোমুখিতে যে জিতবে, তার সঙ্গে৷ আর এই খেলায় যে জিতবে সে ফাইনাল খেলবে৷ প্রতিবেদন: জাহিদুল হক, এপি সম্পাদনা: দেবারতি গুহ",
  "manualKeyPhrases" : [ "কলকাতা", "রাইডার্স", "নাইট", "আইপিএল", "সাকিব", "আল" ],
  "automaticKeyPhrases" : [ "" ]
}