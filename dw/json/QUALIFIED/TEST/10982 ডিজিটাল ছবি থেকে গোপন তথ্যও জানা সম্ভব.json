{
  "docID" : 10982,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডিজিটাল-ছবি-থেকে-গোপন-তথ্যও-জানা-সম্ভব/a-6121289",
  "title" : "ডিজিটাল ছবি থেকে গোপন তথ্যও জানা সম্ভব",
  "date" : "18.10.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ফ্লিকার কিংবা ফটোবাকেটে কত ছবিই না দেখা যায়৷ কেউ সাঁতরে বেড়াচ্ছে সাগরতীরে, কারো বা বিড়াল বসে আছে সোফায়, আবার কেউবা সন্তানের সঙ্গে খেলছে উঠোনে৷ আপাত চোখে এসব শুধুই ছবি হলেও, এরা কিন্তু বহন করছে আপনার গোপন তথ্যও৷ দিনকয়েক আগে অনলাইন নিরাপত্তা বিশেষজ্ঞরা ফটোবাকেট থেকে একটি ছবি নিয়েছিলেন৷ শিশুসহ এক মহিলা রান্নাঘরে কাজ করছেন- এরকম এক ছবি৷ এরপর সেই ছবির সঙ্গে থাকা তথ্যউপাত্ত ঘেঁটে দেখা গেল, ছবিটি তোলা হয়েছে ওকলাহোমার এডমন্ডে৷ শুধু তাই নয়, প্রাপ্ত জিওগ্রাফিক তথ্য গুগল ম্যাপে দিয়ে পাওয়া গেলো মহিলার বাড়ির মানচিত্রও৷ এভাবেই ডিজিটাল ছবি আপনার অবস্থান তুলে দিতে পারে যেকারো হাতে৷ সাধারণভাবে সেটা ক্ষতিকারক মনে নাও হতে পারে৷ কিন্তু অনেকে নিছক মজা করতেওতো গোপন নামে ব্লগিং করেন৷ এমন যদি হয়, তাদের নিকে থাকা ছবিগুলো দিয়ে তথ্য বের করা গেল৷ এরপর জানাও গেল, কোন ব্যক্তি গোপন নামে ব্লগিং করেন কিংবা, কাকে কুকথা বলে বেড়াচ্ছেন৷ তখন! ঠিক এমনি এক কাজ করেছিলেন, সক্রিয় ফ্লিকার ব্যবহারকারী টমাস হ্যক৷ এক ব্যক্তি অনলাইনে ছদ্মনামে বিরক্ত করছিলেন তাকে৷ এরপর সেই ব্যক্তির ছবির মধ্যে থাকা জিপিএস তথ্য ঘেঁটে বের করে ফেললেন ব্যাটার ঠিকানা৷ তারপর আর কই যায়৷ ডিজিটাল ছবি থেকে অবস্থান জানার জন্য ব্যবহার করা হয় এক্সচেইঞ্জেবল ইমেজ ফাইল ফর্মেট, সংক্ষেপে এক্সিফ তথ্য৷ এই তথ্য থেকে জানা সম্ভব ছবি তোলার সময় বাড়তি আলো ব্যবহার করা হয়েছিল কিনা, ছবিটা কতটা সম্পাদনা করা হয়েছে কিংবা কখন ছবিটি তোলা হয়েছে৷ কিন্তু এক্সিফ থেকে অবস্থান জানার বিষয়টি কিন্তু নেহাত নতুনই বলা যায়৷ এর কারণও ভিন্ন৷ ইদানীং ছবিতে জিওট্যাগিং এর ব্যবহার বাড়ছে ৷ স্মার্টফোন বিশেষ করে অ্যাপল আইফোন কিংবা গুগল এন্ড্রয়েড সিস্টেমের ফোনগুলোতে এমনিতেই থাকে জিপিএস সুবিধা৷ ছবি তোলার সময় তাই সহজেই তাতে যোগ হয়ে যায় জিপিএস তথ্য৷ অনেক আধুনিক ক্যামেরাতেও রয়েছে এই সুবিধা৷ পরবর্তীতে এসব ছবি গুগল ম্যাপে কিংবা সাধারণ অ্যাডোবি ফটোশপে নিয়ে এর নিখুঁত অবস্থানসহ এক্সিফ তথ্য যেকেউ দেখতে পারে৷ সুতরাং সাবধান৷ বুদ্ধিমানের কাজ হবে স্মার্টফোনে ছবি তোলার সময় জিপিএস তথ্য তাতে যোগ না করা৷ বাড়তি সতর্কতা হিসেবে আপনার তোলা ছবিগুলো ফটোশপ কিংবা অন্যকোন সফটওয়্যারে দিয়ে এক্সিফ তথ্য মুছেও ফেলতে পারেন৷ এরপর সেগুলো অনলাইনে দিলে অন্তত অবস্থান সংক্রান্ত জটিলতা থেকে দূরে থাকা যাবে৷ প্রতিবেদন: আরাফাতুল ইসলাম সম্পাদনা: রিয়াজুল ইসলাম",
  "manualKeyPhrases" : [ "গুগল", "ফ্লিকার", "এক্সিফ", "ফটোবাকেট", "ডিজিটাল ছবি" ],
  "automaticKeyPhrases" : [ "" ]
}