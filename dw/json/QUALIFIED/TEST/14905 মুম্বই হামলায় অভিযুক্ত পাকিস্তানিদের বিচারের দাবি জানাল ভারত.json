{
  "docID" : 14905,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুম্বই-হামলায়-অভিযুক্ত-পাকিস্তানিদের-বিচারের-দাবি-জানাল-ভারত/a-15559451",
  "title" : "মুম্বই হামলায় অভিযুক্ত পাকিস্তানিদের বিচারের দাবি জানাল ভারত",
  "date" : "26.11.2011",
  "writter" : "",
  "categories" : [ "বিশ্ব" ],
  "article" : "ভারতের বাণিজ্য রাজধানী মুম্বইতে ভয়াবহ জঙ্গি হামলার তিন বছর পূর্ণ হল আজ৷ এই হামলার সঙ্গে জড়িত পাকিস্তানিদের দ্রুত বিচারের দাবি জানিয়েছে ভারত৷ তিন বছর আগের সেই হামলায় ১৬৬ জনের মৃত্যু ঘটেছিল৷ হামলাকারীদের একজন আজমল কাসভ বন্দি রয়েছে ভারতে৷ ২০০৮ সালের ২৬ নভেম্বর তারিখে এই দশজন জঙ্গি একসঙ্গে হামলা চালায় মুম্বই শহরের পাঁচতারা হোটেল তাজমহল প্যালেস অ্যান্ড টাওয়ারে, ছত্রপতি শিবাজি রেলওয়ে স্টেশন চত্বরে, লেওপোল্ড ক্যাফেতে, শিশু ও মহিলাদের হাসপাতাল কামায়, ইহুদিদের একটি কম্যুনিটি সেন্টার নরিম্যান হাউজে, মেট্রো সিনেমাহলে এবং সেন্ট জেভিয়ার্স কলেজের পিছনের দিকেও বিস্ফোরণ ঘটায় ওই জঙ্গিরা৷ মুম্বই বন্দর এলাকার মাজাগাঁওতে ঘটায় বিস্ফোরণ৷ তবে সবচেয়ে বড়মাপের হামলা তারা চালায় রেলওয়ে স্টেশনে এবং হোটেলে৷ যেখানে নির্বিচারে সাধারণ মানুষদের হত্যা করেছিল এই উগ্র ইসলামপন্থী পাকিস্তানি জঙ্গিরা৷ মোট ১৬৬ জনের মৃত্যু হয় তিনদিনের এই জঙ্গি হামলায়৷ আহতের সংখ্যা ছিল ৩০৮ জন৷ পাকিস্তান ভিত্তিক জঙ্গি সংগঠন লশকর এ তৈবার পাঠানো এই আত্মঘাতী জঙ্গি দলে ছিল মোট দশজন সশস্ত্র যুবক৷ ভারতের ন্যাশনাল সিকিওরিটি গার্ড বা এনএসজি-র উদ্যোগে এই জঙ্গিদের খতম করতে বিশেষ অপারেশন ব্ল্যাক টর্নাডো শুরু হয় ২৬ নভেম্বর থেকে৷ হোটেলটিকে দখল করে রাখা জঙ্গিদের মধ্যে নয়জন নিহত হয় এই অপারেশনে৷ একমাত্র জীবিত জঙ্গি আজমল কাসভ ধরা পড়ে যায়৷ ভারতীয় আদালতে তার বিচারে মৃত্যুদণ্ড ঘোষণা করা হলেও, এখনও তার মৃত্যুদণ্ড কার্যকর করা হয়নি৷ গোটা বিশ্ব থেকে এই নারকীয় হামলার তীব্র নিন্দা শোনা গেছে৷ ভারতের তরফে এই হামলার নেপথ্যে থাকা লশকর নেতাদের নাম পরিচয় পাকিস্তানের কাছে দেওয়া হলেও এ পর্যন্ত তাদের কোনরকম বিচার করেনি পাকিস্তান৷ ভারতের পরারষ্ট্রমন্ত্রী এস এম কৃষ্ণা শনিবার সকালে নতুন দিল্লিতে সাংবাদিকদের জানান, আরও একবার পাকিস্তানের প্রতি ভারতের তরফ থেকে মুম্বই হামলার নেপথ্যের ষড়যন্ত্রকারীদের দ্রুত বিচারের দাবি জানানো হচ্ছে৷ পাকিস্তানের কাছে সেই ব্যক্তিদের নাম পরিচয় এবং তাদের বিরুদ্ধে যথেষ্ট প্রমাণ সহ যাবতীয় তথ্য পাঠিয়ে দেওয়া হলেও, এ পর্যন্ত কোনরকমের উদ্যোগ দেখা যায়নি ইসলামাবাদের তরফ থেকে৷ পাকিস্তান মুম্বই হামলার নেপথ্যের ষড়যন্ত্রকারী হিসেবে নয়জনকে গ্রেপ্তার করলেও তাদের বিচার এখনও শুরু করেনি, জানান কৃষ্ণা৷ মুম্বই হামলার সন্দেহভাজন প্রধান ষড়যন্ত্রকারী লশকর এ তৈবার শীর্ষ জঙ্গি জাকিউর রহমান লাখভি-র নাম উল্লেখ করে কৃষ্ণা আরও জানান, এ বিষয়ে পাকিস্তানের অবহেলা দেখে ভারত হতাশ৷ প্রতিবেদন: সুপ্রিয় বন্দ্যোপাধ্যায় সম্পাদনা: রিয়াজুল ইসলাম",
  "manualKeyPhrases" : [ "পাকিস্তান", "হামলা", "আজমল", "জঙ্গি", "মুম্বই", "হত্যা", "ভারত" ],
  "automaticKeyPhrases" : [ "" ]
}