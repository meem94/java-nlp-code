{
  "docID" : 10137,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডক্টর-উপাধি-ত্যাগ-করলেন-জার্মান-রাজনীতিবিদ/a-17371219",
  "title" : "‘ডক্টর’ উপাধি ত্যাগ করলেন জার্মান রাজনীতিবিদ",
  "date" : "19.01.2014",
  "writter" : "",
  "categories" : [ "জার্মানি ইউরোপ" ],
  "article" : "জার্মানির ক্ষমতাসীন জোটের এক প্রভাবশালী রাজনীতিবিদ তাঁর নামের সঙ্গে ‘ডক্টর’ উপাধি আর ব্যবহার করবেন না বলে জানিয়েছেন৷ তিনি এই উপাধি ব্যবহার করতে পারেন কিনা, সেই বির্তক শুরু হলে এমন সিদ্ধান্ত নেন রাজনীতিবিদ৷ জার্মান চ্যান্সেলর আঙ্গেলা ম্যার্কেলের দল সিডিইউ-র বাভেরিয়া অঞ্চলের অংশীদার হচ্ছে সিএসইউ৷ এই দলের নতুন মহাসচিব আন্দ্রেয়াস শয়ার৷ প্রাগের একটি বিশ্ববিদ্যালয় থেকে ‘ডক্টর' উপাধি অর্জন করেছিলেন তিনি৷ কিন্তু জার্মানির প্রভাবশালী পত্রিকা ‘ফ্রাংকফুর্টার আলগেমাইনে সাইটুং' এক প্রতিবেদনে জানিয়েছে, ‘‘চেক প্রজাতন্ত্র থেকে যে যোগ্যতার বলে তিনি এই উপাধি পেয়েছেন, তা জার্মানির শিক্ষাগত যোগ্যতার মাপকাঠির বিচারে ১৬টি রাজ্যের মধ্যে মাত্র দু'টি স্বীকৃতি দেয়৷'' শয়ারের উপাধি নিয়ে বিতর্ক শুরু হওয়ায় শুক্রবার বহুল প্রচারিত ‘বিল্ড' পত্রিকাতে দেয়া সাক্ষাৎকারে তিনি জানিয়েছেন, ভবিষ্যতে আর কখনোই ‘ডক্টর' উপাধি ব্যবহার করবেন না তিনি৷ প্রসঙ্গত, জার্মানিতে শিক্ষাগত উপাধির গুরুত্ব অনেক৷ গত তিন বছরে দু'জন জার্মান মন্ত্রী অতীতে পিএইডি থিসিসে নকল করার অভিযোগে পদত্যাগ করেছেন৷ ২০১১ সালে জার্মান রাজনীতির এক উজ্জ্বলতম তারকা বলে খ্যাত কার্ল-থেয়োডর সু গুটেনব্যার্গ প্রতিরক্ষামন্ত্রীর পদ থেকে পদত্যাগ করেন৷ তাঁর ডক্টরেট থিসিসের বেশ কিছু অংশে উৎস উল্লেখ না করে অন্যের লেখা ব্যবহার করার তথ্য ফাঁস হয়ে যাওয়ার পর মিডিয়া, বিরোধী রাজনীতিবিদ ও দেশের শিক্ষিত সমাজ ছিল সরব৷ ফলে পদত্যাগে বাধ্য হন গুটেনব্যার্গ৷ অপর পদত্যাগী মন্ত্রী আনেটে শাভান দীর্ঘ সময় জার্মানির শিক্ষা ও গবেষণামন্ত্রী ছিলেন৷ ১৯৮০ সালে ড্যুসেলডর্ফ বিশ্ববিদ্যালয় থেকে ডক্টর উপাধি নিয়েছিলেন সিডিইউ-র এই রাজনীতিবিদ৷ কিন্তু তাঁর ডক্টরাল থিসিসের বহু অংশ নাকি স্রেফ নকল করা৷ এই অভিযোগের পর গত বছরের শুরুতে পদত্যাগ করেন শাভান৷ এছাড়া জার্মানির আরেক তারকা রাজনীতিবিদ সিলভানা কখ মেয়ারিনও হারিয়েছেন ডক্টরেট উপাধি৷ তাঁর বিরুদ্ধে পিএইচডি থিসিসে নকল করার অভিযোগ ওঠার পর, হাইডেলব্যার্গ বিশ্ববিদ্যালয় বিষয়টি খতিয়ে দেখে৷ এরপর বিশ্ববিদ্যালয় কর্তৃপক্ষ জানায়, ‘‘থিসিসের একটা বড় অংশই অন্যান্য লেখা থেকে নকল করা হয়েছে৷'' ২০০০ সালে ডক্টরেট উপাধি অর্জন করেছিলেন কখ মেয়ারিন৷ নকলের অভিযোগ ওঠার পর ২০১১ সালের ১১ই মে ৪০ বছর বয়স্ক কখ মেয়ারিন ইউরোপীয় পার্লামেন্টের ভাইস প্রেসিডেন্ট ও জার্মানিতে উদারপন্থী দলের পরিচালক মণ্ডলী থেকে পদত্যাগ করেন৷ এআই/ডিজি (এপি, ডিপিএ)",
  "manualKeyPhrases" : [ "নকল", "বিশ্ববিদ্যালয়", "ডক্টর", "জার্মান", "রাজনীতিবিদ", "উপাধি" ],
  "automaticKeyPhrases" : [ "" ]
}