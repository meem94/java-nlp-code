{
  "docID" : 11628,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানিতে-ফেলে-দেয়া-খাবারের-মূল্য-২০-বিলিয়ন-ইউরো/a-15815439",
  "title" : "জার্মানিতে ফেলে দেয়া খাবারের মূল্য ২০ বিলিয়ন ইউরো",
  "date" : "18.03.2012",
  "writter" : "",
  "categories" : [ "সমাজ সংস্কৃতি" ],
  "article" : "প্রতিবছর কয়েক মিলিয়ন কেজি খাবার উচ্ছিষ্ট হিসেবে ফেলে দেয় জার্মানরা৷ আর ফেলে দেয়া সেই খাবারের অর্থমূল্যও কয়েক বিলিয়ন ইউরো৷ তাই খাবার নষ্ট না করার জন্য এবার এক সচেতনতা কর্মসূচি হাতে নিয়েছে সরকার৷ জার্মানির একজন নাগরিক প্রতিবছর গড়ে ৮০ কেজি খাবার ফেলে দেন৷ একজনের উচ্ছিষ্ট যদি এতো হয়, তাহলে গোটা জার্মান জাতি বছরে কী পরিমাণ খাবার নষ্ট করে সেটি আন্দাজ করতে পারেন? জার্মানির স্টুটগার্ড বিশ্ববিদ্যালয়ের বর্জ্য ব্যবস্থাপনা বিভাগ সম্প্রতি এক জরিপ পরিচালনা করেছে৷ সেই জরিপের তথ্য বলছে, বছরে এক কোটি ১০ লাখ কেজি খাবার ময়লা হিসেবে ফেলে দেয় জার্মানরা৷ জানা যায়, নষ্ট হয়ে যাওয়া এই খাবারের অর্থমূল্যটা হলো প্রায় ২০ বিলিয়ন ইউরো৷ টাকার অঙ্কে যা প্রায় ২১ লাখ ২০ হাজার কোটি টাকা৷ গবেষণায় দেখা যায়, নষ্ট হওয়া এই বিপুল পরিমাণ খাবারের মোট ৬০ ভাগ আসে নাগরিকদের নিজেদের বাসা থেকে৷ ২০ ভাগ আসে মুদির দোকান ও কাঁচা বাজার থেকে৷ আর বাকি ১৭ ভাগ আসে রেস্তোরাঁ ও অন্যান্য খাবারের দোকান থেকে৷ খাবার নষ্ট করার এই প্রবণতাকে ঠেকানোর জন্য এবার মাঠে নেমেছেন জার্মানির কৃষিমন্ত্রী ইলজে আইনগার৷ আগামী ২০২৫ সালের মধ্যে নষ্ট করা খাবারের পরিমাণ অন্তত অর্ধেকে নামিয়ে আনার ঘোষণা দিয়েছেন তিনি৷ তিনি বলেন, ‘‘দুনিয়ার কোটি কোটি মানুষ ক্ষুধার সঙ্গে লড়ছে৷ আর জার্মানরা খাবার ফেলে দিচ্ছে৷ তাই খাবার ফেলে দেবার এই অভ্যাস পাল্টাতে হবে৷'' শুধু তাই নয়, এতো খাবার যাতে আর নষ্ট না হয়, সেই জন্য জার্মানদের সচেতনতা বৃদ্ধির কার্যক্রমও হাতে নিয়েছেন ইলজে আইগনার৷ জার্মানির স্টুটগার্ড বিশ্ববিদ্যালয়ের বর্জ্য ব্যবস্থাপনা বিভাগের প্রধান মার্টিন ক্রানার্ট বলেছেন, ‘‘খাবারের গায়ে লেখা মেয়াদের তারিখ নিয়ে জার্মানরা ভীষণ সচেতন৷ ফলে মেয়াদের তারিখ শেষ হতে না হতেই সেই খাবারটিকে আবর্জনার বাক্সে ফেলে দেয় তারা৷ এটাও পুরোপুরি ঠিক নয়৷'' জার্মানির খাদ্য ও পানীয় ইন্ডাস্ট্রিগুলো নিয়ে গঠিত ফেডারেশন'এর পরিচালক অবশ্য বলছেন, জার্মানিতে খাবারের দাম বেশ সস্তা৷ তাই, পয়সা দিয়ে কেনা খাবার ফেলে দিতে কেউ দ্বিধা করে না৷ অবশ্য, জার্মানিতে খাবার আসলেই সস্তা কি-না এ নিয়ে সাধারণ মানুষের কোনো মতামত জানা যায় নি৷ প্রতিবেদন: আফরোজা সোমা সম্পাদনা: দেবারতি গুহ",
  "manualKeyPhrases" : [ "দেয়া", "ইউরো", "ফেলে", "বিলিয়ন", "খাবার", "কৃষিমন্ত্রী", "২০" ],
  "automaticKeyPhrases" : [ "" ]
}