{
  "docID" : 12065,
  "source" : "http://www.dw.com/",
  "lang" : "BN",
  "url" : "http://www.dw.com/bn/চীনে-আতঙ্ক-রোগের-কারণ-জানবে-বিশ্ব-স্বাস্থ্য-সংস্থা/a-16758610",
  "title" : "চীনে আতঙ্ক, রোগের কারণ জানবে বিশ্ব স্বাস্থ্য সংস্থা",
  "date" : "20.04.2013",
  "writter" : "",
  "categories" : [ "স্বাস্থ্য" ],
  "article" : "নামটা খুব খটমটো৷ এইচ সেভেন-এন নাইন৷ এই ভাইরাস আতঙ্ক হয়ে উঠেছে চীনে৷ এ পর্যন্ত মারা গেছে ১৭ জন৷ আছে আরো মৃত্যুর শঙ্কা৷ রোগের কারণ জেনে শঙ্কা এবং আতঙ্ক দূর করতে এবার মাঠে নামছে বিশ্ব স্বাস্থ্য সংস্থা৷ শুরুতে মনে হয়েছিল ‘বার্ড ফ্লু', এ নিয়ে কথাও কম হয়নি৷ তবে নিশ্চিত করে যে রোগটিকে ‘বার্ড ফ্লু' বলা হবে তার উপায় নেই৷ সংশয় আছে প্রচুর৷ চীনে এ পর্যন্ত সংক্রমণ দেখা দিয়েছে ৮৮ জনের দেহে, তার মধ্যে শুক্রবার পর্যন্ত মারা গেছে ১৭ জন৷ রোগে আক্রান্তদের বেশির ভাগই শাংহাই এবং তার আশপাশের রাজ্য আনহুই, জিয়াংসু এবং ঝেজিয়াং-এর৷ চীনের আয়তন এবং জনসংখ্যা দেখলে সংক্রমিতের সংখ্যাকে খুব বেশি বলা যাবে না৷ কিন্তু ব্যাপকতা পেতে কতক্ষণ! সে আশঙ্কা থেকেই শুক্রবার আদৌ এইচ সেভেন-এন নাইন-এর সংক্রমনের কারণেই এ রোগ দেখা দিয়েছে কিনা তা খতিয়ে দেখার জন্য জরুরি পদক্ষেপ নেয়ার নির্দেশ দিয়েছেন প্রেসিডেন্ট জি যিনপিং৷ ‘বার্ড ফ্লু'-র প্রাদূর্ভাবের আশঙ্কা দূরে রাখতে আগের দিন থেকেই চীনে বন্য পাখি এবং প্রাণী বিক্রি বন্ধ করে দিয়েছে সরকার৷ এদিকে, এক সংবাদ পত্রের প্রতিবেদনে দাবি করা হয়েছে, দক্ষিণ কোরিয়া থেকে অনেক বন্য পাখি উড়ে এসে মিশে গেছে চীনের হাঁস আর মুরগির সঙ্গে৷ এ খবরে আতঙ্ক বাড়ার কথা, বেড়েছেও৷ তবে খুব শিগগিরই হয়ত এ অবস্থা থেকে মুক্তিও মিলবে৷ এ আশা করা যাচ্ছে, কারণ, বিশ্ব স্বাস্থ্য সংস্থায় চীনের প্রতিনিধি মাইকেল ও'লিয়েরি জানিয়েছেন তাদের একটি দল ইতিমধ্যে পৌঁছে গেছে চীনে৷ সাত দিন থাকবেন তাঁরা৷ কাজ একটাই – যে রোগ নিয়ে এত আতঙ্ক তার জন্য এইচ সেভেন-এন নাইন নাকি, অন্য কোনো ভাইরাস দায়ী, সেটা জানা৷ এসিবি/ডিজি (ডিপিএ)",
  "manualKeyPhrases" : [ "আনহুই", "জিয়াংসু", "বিশ্ব স্বাস্থ্য সংস্থা", "সংক্রমণ", "পাখি", "শঙ্কা", "আতঙ্ক", "রোগ", "বার্ড ফ্লু" ],
  "automaticKeyPhrases" : [ "" ]
}