{
  "docID" : 15109,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়নস-লিগে-বায়ার্নের-বিশাল-জয়/a-15808462",
  "title" : "চ্যাম্পিয়নস লিগে বায়ার্নের বিশাল জয়",
  "date" : "14.03.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়নস লিগে আবারো চমক দেখালো বায়ার্ন মিউনিখ৷ ৭-০ গোলের ব্যবধানে বিশাল জয়৷ প্রতিপক্ষ এফসি বাসেল৷ দিনকয়েক আগে বার্সেলানার ৭ গোলের চমকের পর এবার জার্মানরাও দেখালো একই খেলা৷ মঙ্গলবার রাতে নিজেদের মাঠে শুরু থেকেই আক্রমণাত্মক মেজাজে ছিল বায়ার্ন মিউনিখ৷ প্রতিপক্ষের গোলরক্ষক অবশ্য দক্ষতার সঙ্গে অনেক আক্রমণই প্রতিহত করেছে৷ এরই মাঝে সুযোগ বুঝে খেলার ১১ মিনিটের মাথায় প্রথম গোলটি করেন বায়ার্নের আরিয়ন রবিন৷ থমাস ম্যুলার'এর একটি শট প্রতিপক্ষের খেলোয়াড়ের গায়ে লেগে ফিরে আসছিল, কিন্তু সেই বলটিই অসাধারণ দক্ষতায় গোলে জড়ান রবিন৷ দ্বিতীয় গোলটির কারিগর অবশ্য রবিন নিজেই৷ কিন্তু সেটিকে সফলতার সঙ্গে গোলে পুরেছেন থমাস ম্যুলার৷ খেলার তখন ৪২ মিনিট৷ তৃতীয় গোলটি এসেছে অবশ্য তিন মিনিট পরই৷ এবার সহজেই প্রতিপক্ষের জালে বল জড়ান মারিয়ো গোমেস৷ মঙ্গলবার রাতটা ছিল তাঁরই দখলে৷ ধারাবাহিকভাবে চারটি গোল করেছেন তিনি খেলার ৪২, ৫০, ৬০ এবং ৬৭ মিনিটের মাথায়৷ ম্যাচের সবশেষ গোলটি অবশ্য এসেছে উদ্বোধকের কাছ থেকেই৷ অসাধারণ দক্ষতায় প্রতিপক্ষের গোলরক্ষককে পরাস্ত করে জালে বল জড়ান রবিন৷ আসলে রবিনকে আটকানোর শত চেষ্টা করেছে বাসেল৷ কিন্তু পুরো খেলায় সে ছিল অপ্রতিরোধ্য৷ দিনকয়েক আগেই বায়ার লিভারকুজেনকে ৭-১ গোলে হারিয়েছিল বার্সেলোনা৷ সে খেলায় নায়ক মেসি৷ মঙ্গলবারের ম্যাচ শেষে অনেকেই মেসি'র সঙ্গে তুলনা করতে শুরু করেন গোমেস'কে৷ যদিও তাঁর সাফ জবাব, আমি মেসি'র মতো দক্ষ খেলোয়াড় কখনোই হতে পারবো না৷ তবে এমন জয়ের পেছনে একক কোনো ব্যক্তি নয়, বরং দলই আসল৷ সেটা বোঝা গেল ফ্রাংক রিবেরি'র মন্তব্যে৷ ম্যাচ শেষে তিনি বলেন, ‘‘আমরা হচ্ছি এফসি বায়ার্ন মিউনিখ এবং আমাদের ভয়ডর বলতে কিছু নেই৷'' উল্লেখ্য, চ্যাম্পিয়নস লিগের চলতি আসরে জার্মানির টিকে থাকা একমাত্র দল হচ্ছে বায়ার্ন মিউনিখ৷ সেরা ১৬'র মধ্যে টিকে থেকে ফাইনাল পর্যন্ত পৌঁছাতে পারলে আরো একটি সম্ভাবনা আছে বায়ার্নের কাছে৷ সেটি হচ্ছে ফাইনালটি হবে বায়ার্নের ভক্তকুলের সামনে, নিজেদের মাঠে৷ সেক্ষেত্রে চ্যাম্পিয়নস লিগের শিরোপা জয় বায়ার্নের জন্য সহজই হবে৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বায়ার্ন", "জয়", "চ্যাম্পিয়নস", "বিশাল", "মিউনিখ" ],
  "automaticKeyPhrases" : [ "" ]
}