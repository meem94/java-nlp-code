{
  "docID" : 15295,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংস্কার-আর-রোহিঙ্গা-নিয়ে-কথা-বললেন-ওবামা/a-16389260",
  "title" : "সংস্কার আর রোহিঙ্গা নিয়ে কথা বললেন ওবামা",
  "date" : "19.11.2012",
  "writter" : "",
  "categories" : [ "বিশ্ব" ],
  "article" : "মিয়ানমারের সংস্কার আরও এগিয়ে নিতে আহ্বান জানিয়েছেন মার্কিন প্রেসিডেন্ট বারাক ওবামা৷ মিয়ানমার সফরে গিয়ে তিনি বলেন, তার এই সফর মিয়ানমারের সংস্কার কর্মসূচির প্রতি স্বীকৃতি তবে সম্মতি নয়৷ রোহিঙ্গা ইস্যু নিয়েও কথা বলেন তিনি৷ গত এক বছরে মিয়ানমার সরকারের নীতিতে যে পরিবর্তন দেখা গেছে তা মার্কিন যুক্তরাষ্ট্রসহ পশ্চিমা দেশগুলোকে সন্তুষ্ট করেছে৷ মার্কিন প্রেসিডেন্ট বারাক ওবামার সফর সেই সন্তুষ্টিরই প্রমাণ৷ মিয়ানমার সফরে গিয়ে ওবামা বৈঠক করেছেন সেদেশের প্রেসিডেন্ট তেইন সেইনের সঙ্গে, যিনি নিজে একসময় সামরিক জান্তার অংশ ছিলেন৷ তবে তেইন সেইন যে সংস্কার কর্মসূচি শুরু করেছেন, তার প্রতি নিজের সমর্থন ব্যক্ত করেছেন ওবামা৷ সফরের সময় ওবামা বার্মা এবং মিয়ানমার দুটি শব্দই ব্যবহার করেন৷ রাজধানী ইয়াঙ্গনের বিশ্ববিদ্যালয়ে দেওয়া এক ভাষণে ওবামা সংস্কার কর্মসূচি নিয়ে বলেন, ‘‘এই লক্ষণীয় সফরের মাত্র শুরু হয়েছে৷ উন্নতির যে আলো দেখা যাচ্ছে সেটা যেন কোনভাবেই নিভে না যায়৷ এটাকে আরও জোরালো করতে হবে৷'' ওবামা তার বক্তব্যে রোহিঙ্গা ইস্যু নিয়েও কথা বলেন৷ রাখাইন অঞ্চলে যে কোন ধরণের সহিংসতা বন্ধের জন্য আহ্বান জানান৷ সমবেতদের উদ্দেশ্যে ওবামা বলেন, ‘‘আপনাদের মত রোহিঙ্গারাও মানুষ হিসেবে একই রকমের মর্যাদা রাখে৷ মানবতা ও এই দেশের স্বার্থে সব ধরণের উস্কানি এবং সহিংসতা বন্ধ রাখা জরুরি৷'' উল্লেখ্য, রোহিঙ্গাদের বিরুদ্ধে পক্ষপাতমূলক আচরণের জন্য ইতিমধ্যে মানবাধিকার সংস্থাগুলো মিয়ানমারের তীব্র সমালোচনা করেছে৷ রোহিঙ্গা ও রাখাইন বৌদ্ধদের বিরুদ্ধে সহিংসতায় এখন পর্যন্ত অন্তত ১৬৭ জন মানুষ নিহত হয়েছে৷ বহু রোহিঙ্গা প্রতিবেশী বাংলাদেশে আশ্রয় নেওয়ার জন্য পাড়ি জমায়৷ রোহিঙ্গারা সেদেশে দশকের পর দশক ধরে বসবাস করে আসলেও মিয়ানমার সরকার তাদেরকে নাগরিক হিসেবে স্বীকৃতি দেয়নি৷ এদিকে মার্কিন প্রেসিডেন্ট বারাক ওবামা মিয়ানমারের নোবেল বিজয়ী নেত্রী অং সান সু চি'র সঙ্গেও দেখা করেন৷ সু চি'র বাড়ির কাছে এরপর এক যৌথ সংবাদ সম্মেলন করেন তারা৷ এইসময় সু চি মিয়ানমারের রাজনৈতিক সংস্কার কর্মসূচি এগিয়ে নেওয়ার প্রয়োজনীয়তার কথা বলেন৷ আরআই/এসবি (রয়টার্স, এএফপি)",
  "manualKeyPhrases" : [ "সেইন", "ওবামা", "নোবেল", "সংস্কার", "মিয়ানমার", "রোহিঙ্গা" ],
  "automaticKeyPhrases" : [ "" ]
}