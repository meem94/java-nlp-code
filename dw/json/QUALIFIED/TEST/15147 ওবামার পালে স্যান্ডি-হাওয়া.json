{
  "docID" : 15147,
  "source" : "http://www.dw.com/",
  "lang" : "BN",
  "url" : "http://www.dw.com/bn/ওবামার-পালে-স্যান্ডি-হাওয়া/a-16347971",
  "title" : "ওবামার পালে স্যান্ডি-হাওয়া",
  "date" : "01.11.2012",
  "writter" : "",
  "categories" : [ "বিশ্ব" ],
  "article" : "যুক্তরাষ্ট্রের প্রেসিডেন্ট নির্বাচনের যখন সাত দিনও বাকি নেই তখন কিনা ভোট প্রার্থনা বন্ধ রাখলেন ওবামা! তাতে অবশ্য তাঁর ক্ষতির চেয়ে লাভই বেশি হওয়ার কথা৷ ‘‘আপনারা আমার ভাবনায় আছেন, প্রার্থনায় আছেন৷ আপনাদের এ দুঃসময়ে পাশে আছি আমি৷'' গত তিন দিন নির্বাচনী প্রচারণা বন্ধ রেখে স্যান্ডির আঘাতে বিপর্যস্ত মানুষের পাশে গিয়ে এ কথাই বলেছেন বারাক ওবামা৷ বলেছেন, ‘‘আমরা এখানে এসেছি আপনাদের জন্য৷ আমরা আপনাদের ভুলবো না৷ বিপর্যয় কাটিয়ে পুরোপুরি গুছিয়ে ওঠার আগ পর্যন্ত আমরা অবশ্যই চোখ রাখবো আপনাদের ওপর৷ কাজ শেষ না হওয়া পর্যন্ত আমরা সরবো না৷'' কাজ মানে, ঘূর্ণিঝড়ের কবলে পড়ে চরম দুর্দশাগ্রস্ত লক্ষ মানুষকে স্বাভাবিক জীবনে ফিরিয়ে আনা৷ গত কয়েকটা দিন প্রকৃত নেতার মতো সে আশ্বাসই দিয়ে গেছেন এই ডেমোক্র্যাট প্রার্থী৷ অন্যদিকে, রিপাবলিকান প্রার্থি মিট রমনি স্যান্ডিতে যখন তছনছ হয়ে যাচ্ছে বিপুল এলাকার জনজীবন, তখনও বন্ধ রাখেন নি নির্বাচনী প্রচারণা৷ দৈনন্দিন কাজের সূচিতে শুধু স্থান পেয়েছিল দুর্গত এলাকা সফরের বিষয়টি৷ তা এমন বিপরীত কৌশলে কার লাভ হলো? কে বাড়িয়ে নিলেন ভোটারের আস্থা? এক কথার জবাবটা সময়ই দেবে৷ মঙ্গলবার তো খুব দূরে নয়৷ তারপর শেষ হবে ব্যালট গণনা৷ জানা যাবে যুক্তরাষ্ট্র নতুন প্রেসিডেন্ট পাবে, নাকি আরেকটা সুযোগ পাবেন ওবামা? যুক্তরাষ্ট্রের মিডিয়ার দেয়া খবর অনুযায়ী, স্যান্ডির কারণে এ পর্যন্ত মারা গেছে ৬০ জন৷ ক্ষয়-ক্ষতি হয়েছে ব্যাপক৷ এমন পরিস্থিতিতে ভোট প্রার্থনা বুধবার পর্যন্ত স্থগিত রেখে প্রেসিডেন্ট হিসেবে যে দায়িত্বশীলতার উজ্জ্বল দৃষ্টান্ত রেখেছেন, তা নাকি শেষ দিকে খানিকটা এগিয়ে দেবে ওবামাকে৷ বিশ্লেষকদের অনেকে সেরকমই বলছেন! এসিবি/ ডিজি (এএফপি, রয়টার্স)",
  "manualKeyPhrases" : [ "প্রার্থনা", "ওবামা", "প্রেসিডেন্ট", "বিপর্যয়", "রমনি", "যুক্তরাষ্ট্র" ],
  "automaticKeyPhrases" : [ "" ]
}