{
  "docID" : 11333,
  "source" : "http://www.dw.com/",
  "lang" : "BN",
  "url" : "http://www.dw.com/bn/মৌলবাদীদের-চাপে-রুশদির-ভিডিও-কনফারেন্স-বাতিল/a-15687629",
  "title" : "মৌলবাদীদের চাপে রুশদির ভিডিও কনফারেন্স বাতিল",
  "date" : "24.01.2012",
  "writter" : "",
  "categories" : [ "বিশ্ব" ],
  "article" : "জয়পুর সাহিত্য উৎসবের শেষদিনে বিতর্কিত লেখক সালমান রুশদির ভিডিও কনফারেন্স কট্টরপন্থী মুসলিম সংগঠনের চাপে শেষ মুহূর্তে বাতিল করতে হয়৷ শান্তিভঙ্গের আশঙ্কায় রাজস্থান পুলিশ ভিডিও কনফারেন্সের অনুমতি দেয়নি৷ কথা ছিল মঙ্গলবার জয়পুর সাহিত্য উৎসবের শেষদিনে বিতর্কিত লেখক সলমান রুশদির ভিডিও কনফারেন্স হবে৷ কিন্তু উৎসব মঞ্চের সামনে মৌলবাদী বিভিন্ন মুসলিম সংগঠনের প্রতিবাদ বিক্ষোভে শেষ মুহূর্তে তা বাতিল করতে হয়৷ নিখিল ভারত মিল্লি পরিষদের নেতা আইনজীবী পাইকের ফারুক মনে করেন,উৎসবের কর্মকর্তারা রুশদিকে তুলে ধরতে চাইছে হিরো হিসেবে৷ গণতান্ত্রিক পথে প্রতিবাদ করছি আমরা৷ প্রশাসন তাতে বাধা দিতে পারেনা৷ এই প্রতিবাদকে হাল্কাভাবে নেয়া ঠিক হবেনা৷ রুশদির ভিডিও কনফারেন্স বাতিলের জন্য আদালতে পিটিশন জমা দেয়া হয় মুসলিম সংগঠনের পক্ষ থেকে৷ আদালত উৎসবের চারজন কর্তাব্যক্তিকে ডেকে পাঠায়, কিন্তু তাঁরা কেউ হাজির হননি আদালতে৷ ভিডিও কনফারেন্স নিয়ে টালবাহানা চলছিল উৎসবের আয়োজক ও স্থানীয় প্রশাসনের মধ্যে৷ শান্তি ভঙ্গের আশঙ্কায় পুলিশ অনুমতি দিতে ইতস্তত করছিল৷ বাতিল হওয়ায় বিরূপ প্রতিক্রিয়া দেখা দেয় রাজনৈতিক মহলে ও সুশীল সমাজে৷ বিজেপি নেতা অরুণ জেটলি মনে করেন, মৌলবাদীদের কাছে নতমস্তক হওয়া যে-কোন সরকারের পক্ষে ভুল পদক্ষেপ৷ শাহবানু মামলাতেও কেন্দ্রীয় সরকার এটাই করেছিল, যার পরিণামে ভুগতে হয়েছিল দেশকে৷ লেখক ও বুদ্ধিজীবী হিরন্ময় কার্লেকার ডয়চে ভেলেকে বলেন, মৌলবাদীদের কাছে আত্মসমর্পণ করা একটা দেশের সরকারের শোভা পায়না৷ তাতে বিঘ্নিত হবে সামাজিক সম্প্রীতি৷ বিশিষ্ট চলচ্চিত্রকার শেখর কাপুর মনে করেন, রুশদির স্যাটানিক ভার্সেস নিষিদ্ধ কিন্ত লেখক তো নিষিদ্ধ নয়৷ ভিডিও কনফারেন্সে বিপদ হতে পারে এটা মনে করা কাপুরুষতা৷ জয়পুর সাহিত্য উৎসবে যোগ দেন প্রায় ৭০০ লেখক, সাহিত্যিক ও সাহিত্য অনুরাগী৷ ছিলেন বাংলাদেশের লেখিকা তাহমিমা আনম থেকে বেনাজির ভুট্টোর ভাইঝি ফতিমা ভুট্টো৷ লন্ডন প্রবাসী তাহমিমা তাঁর গোল্ডেন এজ বইটির জন্য পান কমনওয়েলথ রাইটার্স পুরস্কার৷ প্রতিবেদন: অনিল চট্টোপাধ্যায়, নতুনদিল্লি সম্পাদনা: আব্দুল্লাহ আল-ফারূক",
  "manualKeyPhrases" : [ "চাপে", "রুশদির", "ভিডিও", "মৌলবাদীদের", "কনফারেন্স", "বাতিল" ],
  "automaticKeyPhrases" : [ "" ]
}