{
  "docID" : 10261,
  "source" : "http://www.dw.com/",
  "lang" : "BN",
  "url" : "http://www.dw.com/bn/সন্ত্রাস-বিরোধী-অভিযানে-ভারতের-সঙ্গে-সহযোগিতার-প্রস্তাব-পাকিস্তানের/a-16050698",
  "title" : "সন্ত্রাস-বিরোধী অভিযানে ভারতের সঙ্গে সহযোগিতার প্রস্তাব পাকিস্তানের",
  "date" : "26.06.2012",
  "writter" : "",
  "categories" : [ "বিশ্ব" ],
  "article" : "দিল্লি পুলিশ আবু হামজাকে গ্রেপ্তার করার ঘটনার প্রেক্ষাপটে পাকিস্তান সন্ত্রাস-বিরোধী অভিযানে ভারতের সঙ্গে সহযোগিতার প্রস্তাব দিয়েছে৷ পুলিশের দাবি, জেরার মুখে মুম্বই হামলায় তার জড়িত থাকার কথা স্বীকার করেছে আবু হামজা৷ আগামী ১৮ই জুলাই ভারত ও পাকিস্তানের পররাষ্ট্রমন্ত্রী পর্যায়ের বৈঠক পিছিয়ে দেয়া হলো পররাষ্ট্রমন্ত্রী এস.এম কৃষ্ণার কথামতো৷ বৈঠকের শীর্ষ আলোচ্য বিষয় ছিল সন্ত্রাসবাদ সমস্যা৷ কূটনৈতিক সূত্রের খবরে প্রকাশ, দেশের অভ্যন্তরে রাজনৈতিক অস্থিরতা এবং আবু হামজার গ্রেপ্তারে ঘটনার পর অস্বস্তিতে রয়েছে পাকিস্তান৷ ভারত সফরে এসে পাকিস্তানের প্রেসিডেন্ট আসিফ আলি জারদারি ড. মনমোহন সিংকে পাকিস্তান সফরের আমন্ত্রণ দিয়েছিলেন৷ আর প্রধানমন্ত্রী তা গ্রহণও করেছিলেন৷ কিন্তু এখন আবু হামজাকে জেরা করে যেসব চাঞ্চল্যকর তথ্য উঠে আসছে তা যদি সত্যি হয়, তাহলে মুম্বই সন্ত্রাসী হামলায় পাকিস্তানের পরোক্ষ হাত থাকার কথা উড়িয়ে দেয়া যায়না৷ সেক্ষেত্রে  প্রধানমন্ত্রীর পাকিস্তান সফর অনিশ্চয়তার মুখে পড়বে৷ জেরার মুখে আবু হামজা ওরফে আবু জিন্দল ওরফে সৈয়দ জাবিউদ্দিন মুম্বই হামলাসহ দেশের বিভিন্ন স্থানে নাশকতামূলক কাজের সঙ্গে জড়িত থাকার কথা নাকি স্বীকার করেছে৷ বলেছে, মুম্বই কাণ্ডের সময় সে করাচি কন্ট্রোল রুম থেকে জঙ্গিদের নির্দেশ দিয়েছিল৷ পাকিস্তানি গোয়েন্দা সংস্থা সেটা জানতো, এমনটাই দাবি দিল্লি পুলিশের৷ সেখান থেকে পাকিস্তানি পাশপোর্টে সে যায় সৌদি আরবে৷ গোয়েন্দা খবরের ভিত্তিতে অনেকদিন ধরেই তার ওপর নজর রাখছিল ভারতের জাতীয় গোয়েন্দা সংস্থা৷ বলা বাহুল্য, এইসব তথ্য পাকিস্তান অস্বীকার করেছে৷ মুম্বইসহ বিভিন্ন সন্ত্রাসী কাণ্ডের সঙ্গে জড়িত অভিযোগে আবু হামজাকে গ্রেপ্তার করার পর, পাকিস্তান সন্ত্রাস-বিরোধী অভিযানে ভারতের সঙ্গে নতুন করে সহযোগিতার প্রস্তাব দিয়েছে৷ নতুন দিল্লির পাকিস্তানি হাইকমিশন থেকে বলা হয়, দু'দেশের শীর্ষ রাজনৈতিক নেতৃত্ব পারস্পরিক স্বার্থে সন্ত্রাস দমনে সব রকম সহযোগিতায় সম্মত হয়েছেন৷ সন্ত্রাস উভয় দেশের এক অভিন্ন সমস্যা৷ আবু হামজার বয়স ৩০ বছর৷ মহারাষ্ট্রের ভিড এলাকার বাসিন্দা৷ এক সময় নিষিদ্ধ মৌলবাদী মুসলিম ছাত্র সংগঠন সিমি'তে যোগ দেয়৷ পরে ইন্ডিয়ান মুজাহিদিন ও সিমি'র মাধ্যমে পাকিস্তান-ভিত্তিক লস্কর-ই-তৈয়বার সংস্পর্শে আসে৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "পাকিস্তান", "বিরোধী", "সন্ত্রাস", "ভারত", "প্রস্তাব" ],
  "automaticKeyPhrases" : [ "" ]
}