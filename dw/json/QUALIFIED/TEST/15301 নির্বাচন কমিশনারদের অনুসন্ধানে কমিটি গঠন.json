{
  "docID" : 15301,
  "source" : "http://www.dw.com/",
  "lang" : "BN",
  "url" : "http://www.dw.com/bn/নির্বাচন-কমিশনারদের-অনুসন্ধানে-কমিটি-গঠন/a-15683439",
  "title" : "নির্বাচন কমিশনারদের অনুসন্ধানে কমিটি গঠন",
  "date" : "22.01.2012",
  "writter" : "",
  "categories" : [ "বিশ্ব" ],
  "article" : "নির্বাচন কমিশন গঠনের জন্য চার সদস্যের একটি অনুসন্ধান কমিটি গঠন করা হয়েছে৷ তবে কমিটি কতটুকু সরকারের প্রভাবমুক্ত হয়ে কাজ করতে পারে তাই এখন দেখার বিষয়, বলেছেন তত্ত্বাবধায়ক সরকারের সাবেক উপদেষ্টা ড. আকবর আলি খান৷ রাষ্ট্রপতির সার্চ কমিটি গঠনের সরকারি প্রজ্ঞাপনে বলা হয়েছে চার জন সদস্যের দুই জন নিয়োগ করবেন প্রধান বিচারপতি৷ প্রধান বিচারপতি সুপ্রিমকোর্টের আপিল বিভাগের একজন বিচারপতি এবং হাইকোর্ট বিভাগের একজন বিচারপতিকে মনোনয়ন দেবেন৷ আর বাকি দুই সদস্য হলেন মহা হিসাব নিরীক্ষক ও নিয়ন্ত্রক এবং সরকারী কর্মকমিশনের চেয়ারম্যান৷ আর এই সার্চ কমিটির প্রধান বা সভাপতি হবেন সুপ্রিমকোর্টের আপিল বিভাগের মনোনীত বিচারপতি৷ মন্ত্রিপরিষদ বিভাগ সার্চ কমিটিকে সব ধরণের সাচিবিক সহায়তা দেবে৷ সার্চ কমিটির সভায় কমপক্ষে দুই জন উপস্থিত না হলে কোরাম হবেনা৷ তারা তাদের নিজেদের সভার কর্মপদ্ধতি ঠিক করতে পারবেন৷ কমিটি গঠনের ১০ কার্যদিবসের মধ্যে রাষ্ট্রপতির কাছে তাদের সুপারিশ পেশ করতে হবে৷ তারা প্রধান নির্বাচন কমিশনার এবং নির্বাচন কমিশনারের প্রতিটি পদের বিপরীতে দুইজনের নাম সুপারিশ করবেন৷ আর তাদের মধ্য থেকেই রাষ্ট্রপতি প্রধান নির্বাচন কমিশনার এবং নির্বাচন কমিশনার নিয়োগ করে নির্বাচন কমিশন গঠন করবেন৷ প্রজ্ঞাপনে আরও বলা হয়েছে সংখ্যাগরিষ্ঠের মতামতের ভিত্তিতে সার্চ কমিটি সিদ্ধান্ত নেবে ৷ তবে সমতার ক্ষেত্রে কমিটির সভায় সভাপতিত্বকারীর নির্ণায়ক সিদ্ধান্ত দেয়ার ক্ষমতা থাকবে৷ বর্তমান নির্বাচন কমিশনের মেয়াদ ১৪ই ফেব্রুয়ারি শেষ হবে৷ আর তাই নির্বাচন কমিশন গঠনে এর আগে রাষ্ট্রপতি আওয়ামী লীগ ও বিএনপিসহ দেশের প্রধান রাজনৈতিক দলগুলোর সঙ্গে সংলাপ করেছেন৷ তাতে অধিকাংশ রাজনৈতিক দল নির্বাচন কমিশন গঠনে সার্চ কমিটির পক্ষে মত দিয়েছে৷ তবে বিএনপি সংলাপে গেলেও নির্বাচন কমিশন নিয়ে কোন কথা বলেনি৷ তারা সবার আগে তত্ত্বাবধায়ক সরকার ব্যবস্থার পুনর্বহাল দাবী করে৷ এদিকে সাবেক তত্ত্বাবধায়ক সরকারের উপদেষ্টা ড. আকর আলি খান সার্চ কমিটি গঠনের প্রতিক্রিয়ায় ডয়চে ভেলেকে বলেন, তিনি আশা করেন এর মধ্য দিয়ে নির্বাচন কমিশন গঠন নিয়ে যে সঙ্কট চলছে তার একটি সমাধান হবে৷ কিন্তু অতীত অভিজ্ঞতা ভাল নয় মন্তব্য করে তিনি বলেন সার্চ কমিটিতে যারা আছেন তারা সরকারের নিযুক্ত৷ তাই তারা কতটুকু সরকারের প্রভাবমুক্ত হয়ে কাজ করতে পারেন তাই এখন দেখার বিষয়৷ সার্চ কমিটির দু'জন সদস্যকেতো প্রধান বিচারপতি নিয়োগ দেবেন৷ তারপরও তিনি কেন তাদের সরকারের নিয়োজিত বলছেন? এমন প্রশ্নের জবাবে ড. আকবর আলি খান বলেন, এই সার্চ কমিটি গঠনের প্রক্রিয়ার মধ্যেই তার উত্তর আছে৷ প্রতিবেদন: হারুন উর রশীদ স্বপন, ঢাকা সম্পাদনা: রিয়াজুল ইসলাম",
  "manualKeyPhrases" : [ "কমিটি", "নির্বাচন", "গঠন", "অনুসন্ধান", "কমিশনার" ],
  "automaticKeyPhrases" : [ "" ]
}