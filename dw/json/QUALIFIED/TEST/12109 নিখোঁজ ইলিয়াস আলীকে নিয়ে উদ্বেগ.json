{
  "docID" : 12109,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিখোঁজ-ইলিয়াস-আলীকে-নিয়ে-উদ্বেগ/a-15902086",
  "title" : "নিখোঁজ ইলিয়াস আলীকে নিয়ে উদ্বেগ",
  "date" : "21.04.2012",
  "writter" : "",
  "categories" : [ "বিশ্ব" ],
  "article" : "ইলিয়াস আলীকে খুঁজে বের করার ক্ষেত্রে সরকারের উদাসীনতা দেখা যাচ্ছে না বলে মন্তব্য করেছেন মানবাধিকার কমিশনের চেয়ারম্যান ড. মিজানুর রহমান৷ তবে দ্রুততম সময়ের মধ্যে তাকে খুঁজে বের করতে সরকারের প্রতি আহ্বান জানান তিনি৷ এদিকে ইলিয়াস আলীর পরিবারের সদস্যদের সঙ্গে বৈঠক করে তাকে দ্রুততম সময়ের মধ্যে খুঁজে বের করার আশ্বাস দিয়েছেন ব়্যাব কর্মকর্তারা৷ জাতীয় মানবাধিকার কমিশনের চেয়ারম্যান ড. মিজানুর রহমান বলেছেন, রাষ্ট্রের প্রতিটি নাগরিককে নিরাপত্তা দেওয়া সরকারের দায়িত্ব৷ শুধু ইলিয়াস আলী নন, যে কোনো নাগরিক নিখোঁজ হয়ে গেলে তাঁকে খুঁজে বের করা এবং সত্যটা বের করাও সরকারের দায়িত্বের মধ্যে পড়ে৷ শনিবার সকালে রাজধানীর ব্র্যাক ইন সেন্টারে ‘নারীর প্রতি সহিংসতা প্রতিরোধ' শীর্ষক আলোচনা সভার শেষে সাংবাদিকদের সমীপে তিনি এ'কথা বলেন৷ দ্রুততম সময়ের মধ্যে বিএনপির সাংগঠনিক সম্পাদক ইলিয়াস আলীকে খুঁজে বের করতে তিনি সরকারের প্রতি আহ্বানও জানান৷ ইলিয়াস আলীকে খুঁজে বের করার ক্ষেত্রে সরকারের উদাসীনতা আছে কি না—এমন প্রশ্নের জবাবে মানবাধিকার কমিশনের চেয়ারম্যান বলেন, এটি ঠিক নয়৷ এ ক্ষেত্রে সরকারের উদাসীনতা দেখা যাচ্ছে না৷ ঘটনার পরপরই স্বরাষ্ট্রমন্ত্রী ইলিয়াস আলীর বাড়িতে গেছেন এবং তাঁকে খুঁজে বের করতে তত্পরতা চলছে৷ ড. মিজানুর রহমান আরও বলেন, কমিশনের তদন্তে গুম ও নিখোঁজের ঘটনায় আইনশৃঙ্খলা রক্ষাকারী বাহিনীর সংশ্লিষ্টতার প্রমাণ পাওয়া গেছে৷ আইনি বাহিনীর সংশ্লিষ্টতা থাকলে সত্য অনুসন্ধান করা ছাড়া কমিশনের আর কিছু করার থাকে না৷ তবে এ ক্ষেত্রে কমিশন ব্যবস্থা নেওয়ার জন্য স্বরাষ্ট্র মন্ত্রণালয়কে সুপারিশ করে থাকে৷ পুলিশের তদন্ত ব্যর্থতা নিয়েও কথা বলেন তিনি৷ এদিকে শনিবার সকালে ব়্যাব-১ এর একটি প্রতিনিধি দল ইলিয়াস আলীর বনানীর বাসায় যান৷ তারা ইলিয়াস আলীর পরিবারের সদস্যদের সঙ্গে বৈঠক করে দ্রুততম সময়ের মধ্যে তাকে খুঁজে বের করার ব্যাপারে আশ্বাস দেন৷ তদন্ত নিয়েও কথা বলেন ব়্যাব কর্মকর্তারা৷ বৈঠক শেষে ব়্যাব-১ এর কোম্পানি কমান্ডার মেজর মোস্তাক আহমেদ সাংবাদিকদের বলেন, তাদের তদন্তে কোন গাফিলতি নেই৷ তারা ইলিয়াস আলীকে খুঁজে বের করতে সর্বোচ্চ চেষ্টা করছেন ৷ প্রতিবেদন: সমীর কুমার দে, ঢাকা সম্পাদনা: অরুণ শঙ্কর চৌধুরী",
  "manualKeyPhrases" : [ "গুম", "ঢাকা", "নিখোঁজ", "ব়্যাব", "মানবাধিকার", "ইলিয়াস আলী" ],
  "automaticKeyPhrases" : [ "" ]
}