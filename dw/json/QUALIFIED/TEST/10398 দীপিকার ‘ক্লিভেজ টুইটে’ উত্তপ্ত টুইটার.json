{
  "docID" : 10398,
  "source" : "http://www.dw.com/",
  "lang" : "BN",
  "url" : "http://www.dw.com/bn/দীপিকার-ক্লিভেজ-টুইটে-উত্তপ্ত-টুইটার/a-17932683",
  "title" : "দীপিকার ‘ক্লিভেজ টুইটে’ উত্তপ্ত টুইটার",
  "date" : "18.09.2014",
  "writter" : "আরাফাতুল ইসলাম",
  "categories" : [ "ব্লগওয়াচ" ],
  "article" : "বলিউড তারকা দীপিকা পাডুকনের এক টুইট নিয়ে তোলপাড় সৃষ্টি হয়েছে টুইটারে৷ সোমবার ভারতের সবচেয়ে ব্যবহৃত হ্যাশট্যাগ ছিল ‘আইস্টান্ডউইথদীপিকাপাডুকন’৷ এমনকি প্রায় পাঁচ দিন পরেও তার রেশ কাটেনি৷ বিতর্কের শুরুটা করে ভারতের সবচেয়ে প্রচারিত ইংরেজি দৈনিক টাইমস অফ ইন্ডিয়া৷ সংবাদপত্রটির অনলাইন সংস্করণের টুইটার দীপিকা পাডুকোনের একটি ছবি প্রকাশ করে, যেখানে তাঁর ‘ক্লিভেজ' বা ‘স্তনসন্ধি' পরিষ্কারভাবে দেখা যাচ্ছিল৷ তবে সমস্যা ছবিটি নয়৷ ছবিটির সঙ্গে থাকা বার্তা ক্ষিপ্ত করে দীপিকাকে৷ টাইমস অফ ইন্ডিয়া ছবির সঙ্গে লিখেছিল, ‘ও মাই গড: দীপিকা পাডুকনের স্তনসন্ধি প্রদর্শন!' রবিবার এই টুইট প্রকাশের পর দীপিকা সেটির স্ক্রিনশট তৈরি করে নিজের একাউন্ট থেকে পোস্ট করেন৷ এ সময় তিনি টাইমস অফ ইন্ডিয়াকে নিয়ে ব্যঙ্গ করতেও ছাড়েননি৷ অপর এক টুইট বার্তায় দীপিকা আরো পরিষ্কারভাবে লেখেন, ‘‘হ্যা আমি একজন নারী এবং আমার স্তন এবং ক্লিভেজ আছে৷ কোন সমস্যা?'' দীপিকার এই বার্তা টুইটারে বোমা ফাটায়৷ তাঁর এই টুইটটি সরাসরি পুনরায় টুইট করা হয় প্রায় নয় হাজার বার৷ ফেবারিটের তালিকায় রাখা হয়েছে দশ হাজার বারের বেশি৷ শুধু তাই নয়, দীপিকার প্রতি সমর্থন জানিয়ে টুইট করতে থাকেন অসংখ্য মানুষ৷ সৃষ্টি হয় ‘আইস্টান্ডউইথদীপিকাপাডুকন' ইংরেজি হ্যাশট্যাগ৷ গত সোমবার গোটা ভারতে সবচেয়ে ব্যবহৃত টুইট হ্যাশট্যাগ ছিল এটি৷ এমনকি এখনও টুইটারে একের পর এক বার্তা যোগ হচ্ছে দীপিকার সমর্থনে৷ সাধারণ টুইটার ব্যবহারকারীদের পাশাপাশি বলিউড তারকারাও দীপিকার সমর্থনে টুইট করেছেন৷ মালয়েশিয়ায় অবস্থানরত অর্জুন রামপাল তাঁর সহকর্মীর সাহসের প্রশংসা করেছেন৷ হিন্দি ছবির স্বনামখ্যাত পরিচালক করণ জোহরও দীপিকার প্রতি সমর্থন জানিয়েছেন৷ একইসঙ্গে লিখেছেন, শুধু দীপিকা নয় পৃথিবীর কোনো নারীর প্রতিই এমন আচরণ গ্রহণযোগ্য নয়৷ অপর বলিউড অভিনেত্রী প্রিয়াঙ্কা চোপড়াও দীপিকার পাশে দাঁড়িয়েছেন৷ তাঁর মতে, দীপিকা সবার পক্ষ থেকেই নিজের অবস্থান পরিষ্কার করেছেন৷ ব্যাপক সমালোচনার মুখে টাইমস অফ ইন্ডিয়া অবশ্য তাদের টুইট পোস্টটি মুছে ফেলেছে৷ পাশাপাশি অপর এক টুইটে বিষয়টিকে ‘প্রশংসা' হিসেবে নিতে দীপিকার প্রতি আহ্বান জানিয়েছে পত্রিকাটি৷ উল্লেখ্য, ২৮ বছর বয়সি অভিনেত্রী এবং মডেল দীপিকা পাডুকন বলিউডে যাত্রা শুরু করেন ২০০৬ সালে৷ তবে পরের বছর ‘ওম শান্তি ওম' ছবিতে শাহরুখ খানের বিপরীতে অভিনয় করে তিনি প্রশংসা কুড়ান৷ বর্তমানে বলিউডে প্রতিষ্ঠিত অভিনেত্রীদের একজন দীপিকা৷",
  "manualKeyPhrases" : [ "টুইটার", "স্তনসন্ধি", "ক্লিভেজ", "দীপিকা পাডুকন", "আইস্টান্ডউইথদীপিকাপাডুকন", "টুইট" ],
  "automaticKeyPhrases" : [ "" ]
}