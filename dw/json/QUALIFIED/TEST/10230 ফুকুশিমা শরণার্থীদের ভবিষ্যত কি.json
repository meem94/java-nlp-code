{
  "docID" : 10230,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফুকুশিমা-শরণার্থীদের-ভবিষ্যত-কি/a-17219333",
  "title" : "ফুকুশিমা শরণার্থীদের ভবিষ্যত কি?",
  "date" : "12.11.2013",
  "writter" : "",
  "categories" : [ "বিজ্ঞান পরিবেশ" ],
  "article" : "জাপানের ফুকুশিমা পারমাণবিক দুর্ঘটনার কারণে কয়েক হাজার মানুষকে তাঁদের বাসস্থান থেকে অন্যত্র সরিয়ে দেয়া হয়েছিল৷ দুর্ঘটনাস্থল পরিষ্কার করা হলে, তাঁরা আবারো তাঁদের পুরোনো আবাসনে ফিরতে পারবেন বলে জানিয়েছে সরকার৷ ২০১১ সালের মার্চে জাপানে ভূমিকম্প ও তার ফলে সৃষ্ট সুনামির কারণে ক্ষতিগ্রস্ত হয় ফুকুশিমা পারমাণবিক কেন্দ্র৷ ক্ষতিগ্রস্ত চুল্লির ছিদ্র থেকে তেজস্ক্রিয় পানি বের হওয়ায় ঐ এলাকার আশপাশ থেকে অনেক মানুষকে নিরাপদ স্থানে সরিয়ে নেয়া হয়৷ ভূতের শহরে পরিণত হয় ঐ এলাকাটি৷ এমনই এক শরণার্থী ৬১ বছরের ইশিরো কাজাওয়া বললেন, এমন ভাসমান অবস্থায় পুরো জীবন কাটানো তাঁর পক্ষে সম্ভব নয়৷ গত আড়াই বছর ধরে ঐ এলাকার হাজারো মানুষ অস্থায়ীভাবে বসবাস করছেন বিভিন্ন এলাকায়৷ জাপান সরকার পারমাণবিক চুল্লির আশপাশের এলাকা পরিষ্কারের জন্য যে লক্ষ্য ঠিক করেছিল, তাতে এখনো পৌঁছাতে সমর্থ হয়নি৷ পারমাণবিক চুল্লিটি সারাতে এবং তেজস্ক্রিয়তা যাতে ছড়িয়ে না পড়ে সেজন্য কয়েকশ মিলিয়ন ডলার ব্যয়ের পরিকল্পনা করছে জাপান সরকার৷ জাপানের প্রধানমন্ত্রী শিনজো আবে-র জোটের পার্লামেন্ট সদস্যরা সোমবার পরামর্শ দিয়েছেন, শরনার্থীদের জানাতে হবে যে আগের সরকার ৩০ বিলিয়ন ডলার ব্যয়ে ফুকুশিমার সমস্যা সমাধানের যে লক্ষ্যমাত্রা ঠিক করেছিলেন, তা অর্জন সম্ভব নয়৷ নতুন নীতি অনুযায়ী, এই লক্ষ্যে পৌঁছানো গেলে শরনার্থীদের বাড়ি ফিরতে আর বাধা থাকবে না৷ তখন বন্ধ করে দেয়া হবে ক্ষতিপূরণ৷ সমাজ র্মীদের রিপোর্ট অনুযায়ী, আগস্টে শরণার্থীদের মধ্যে ১৫৩৯ জন মারা গেছেন অসুস্থতায়, সংখ্যাটা সুনামিতে নিহতদের কাছাকাছি৷ যাঁরা বেঁচে আছেন তাঁদের বেশিরভাগই হতাশাগ্রস্ত৷ খালি করে ফেলা এলাকাটুকু হংকং-এর চেয়ে একটু বড়৷ তেজস্ক্রিয়তার মাত্রা অনুযায়ী, ঐ এলাকাটিকে ১১টি জোনে ভাগ করা হয়েছে৷ পরিবেশমন্ত্রী জানিয়েছেন, ১১টি জোনের মধ্যে ৭টি জোনের কাজ এরই মধ্যে শেষ হওয়ার কথা থাকলেও, তা সম্ভব না হওয়ায় নতুন তারিখ ঠিক করা হয়েছে৷ সবচেয়ে তেজস্ক্রিয় এলাকা তোমিওকা, সেখানকার অধিবাসী কিকো সিওই জানালেন, যতক্ষণ না তেজস্ক্রিয়তা পুরোপুরি সারানো যাচ্ছে, তাঁদের যত ইচ্ছেই থাকুক সেখানে ফিরে যাওয়া সম্ভব নয়৷ সেপ্টেম্বরে প্রকাশিত একটি রিপোর্ট থেকে দেখা গেছে, ঐ এলাকার শরণার্থীদের মধ্যে মাত্র ১২ ভাগ তাঁদের পুরোনো বাড়িতে ফেরার আগ্রহ দেখিয়েছেন৷ কেননা ঐসব এলাকার স্কুল, কলেজ, হাসপাতাল, অফিস আদালত কিছুই আর সচল নেই৷ এপিবি/ডিজি (এপি/রয়টার্স)",
  "manualKeyPhrases" : [ "তেজস্ক্রিয়তা", "পরিবেশমন্ত্রী", "অফিস", "শরণার্থী", "হাসপাতাল", "ভূমিকম্প", "কলেজ", "ইশিরো কাজাওয়া", "ফুকুশিমা", "অধিবাসী", "স্কুল" ],
  "automaticKeyPhrases" : [ "" ]
}