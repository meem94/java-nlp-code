{
  "docID" : 10068,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনৈতিক-দলগুলির-প্রার্থী-তালিকা-প্রকাশ/a-17503827",
  "title" : "রাজনৈতিক দলগুলির প্রার্থী তালিকা প্রকাশ",
  "date" : "19.03.2014",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "ভারতে ২০১৪ সালের সাধারণ নির্বাচনের ভোটগ্রহণের আর দেরি নেই৷ রাজনৈতিক দলগুলি প্রার্থী তালিকা প্রকাশের সঙ্গে ঘোষণা করে চলেছে কে কোন কেন্দ্র থেকে দাঁড়াবেন৷ তবে সবার চোখই এবার উত্তর প্রদেশের বারাণসী কেন্দ্রের দিকে৷ ভারতে ২০১৪ সালের সাধারণ নির্বাচন কড়া নাড়ছে দরজায়৷ ভোটগ্রহণের দিন প্রায় এসে গেল৷ হাতে সময় নেই৷ প্রচার অভিযান আগে থেকে শুরু হলেও দফায় দফায় প্রার্থী তালিকা চূড়ান্ত করে প্রার্থীদের নির্বাচন কেন্দ্রের নাম ঘোষণায় এখন ব্যস্ত রাজনৈতিক দলগুলির নির্বাচন কমিটিগুলো৷ বিজেপি এবং কংগ্রেস ইতিমধ্যেই প্রার্থীদের চতুর্থ তালিকা প্রকাশ করেছে৷ বিজেপির শীর্ষ নেতাদের মধ্যে মোদী বারাণসী, দলের সভাপতি রাজনাথ সিং লক্ষ্মৌ, অরুণ জেটলি অমৃতসর, বিজেপির প্রাক্তন সভাপতি নিতীন গডকড়ি নাগপুর এবং লালকৃষ্ণ আডবানি গুজরাটের গান্ধীনগর থেকে প্রতিদ্বন্দ্বিতা করবেন৷ তবে সবার নজর উত্তর প্রদেশের বারাণসী সংসদীয় আসনের দিকে৷ এতদিন এই আসনটি ধরে রেখেছিলেন দলের বর্ষিয়ান নেতা মুরলি মনোহর যোশী৷ দলের চাপে অনিচ্ছা সত্ত্বেও তাঁকে এবার দাঁড়াতে হচ্ছে কানপুর থেকে৷ সেখানে তাঁর প্রতিদ্বন্দ্বী হলেন কংগ্রসের কয়লামন্ত্রী শ্রীপ্রকাশ জয়সয়াল, কয়লা কেলেঙ্কারির সঙ্গে যাঁর নাম জড়িত৷ কেন্দ্র শাসিত চন্ডিগড় আসনে হবে ত্রিমুখী লড়াই৷ প্রার্থী হলেন বলিউড তারকা কিরণ খের, কংগ্রেসের সাবেক রেলমন্ত্রী পবন বনসাল, রেলের দুর্নীতি নিয়ে যাঁকে ইস্তফা দিতে হয়েছিল এবং আম আদমি পার্টির বিশ্ব সুন্দরী গুল পিনাগ৷ মোদী বনাম কেজরিওয়াল বারাণসী কেন্দ্রে ভোটের লড়াই হবে বিজেপির প্রধানমন্ত্রী পদপ্রার্থী নরেন্দ্র মোদীর সঙ্গে ‘‘জায়ান্ট কিলার'' বলে পরিচিত আম আদমি পার্টির অরবিন্দ কেজরিওয়ালের৷ দিল্লি বিধানসভা ভোটে তাঁর কাছেই ধরাশায়ী হয়েছিলেন দিল্লির মুখ্যমন্ত্রী শীলা দীক্ষিত৷ বিশেষজ্ঞদের প্রশ্ন, কেন মোদী বারাণসী থেকে দাঁড়ালেন? এতে তাঁর বাড়তি লাভ কী হবে? সোজা কথায়, মোদীর দরকার রাজনৈতিক ও সাংস্কৃতিক প্রেক্ষিতে বৃহত্তর পরিসর৷ পাশাপাশি উত্তর প্রদেশে দলের আসন সংখ্যা বাড়ানো, যাতে সরকার গড়তে শরিক দলগুলির ওপর নির্ভরতা কমানো যায়৷ হিন্দুদের পবিত্র শহর বারাণসীতে প্রধানমন্ত্রী প্রার্থী হয়ে এই প্রথম সেখানে জনসভা করেন তিনি৷ খুব সতর্কও ছিলেন বারাণসীর জ্ঞানবাপি মসজিদের স্পর্শকাতরতা নিয়ে৷ তবে সাংস্কৃতিক জাতীয়তাবাদের কথা বলতে ভোলেননি মোদী৷ লক্ষণীয়, প্রার্থী বাছাইয়ে দুর্নীতির অভিযোগ বড় ‘ফ্যাক্টর' হয়ে ওঠেনি কোনো দলেই৷ বিজেপি টিকিট দিয়েছে কর্নাটকের প্রাক্তন মুখ্যমন্ত্রী বি. ইয়েদুরাপ্পা এবং শ্রীরামালুকে৷ দু'জনের বিরুদ্ধেই দুর্নীতির অভিযোগ আছে৷ এমনকি, এই নিয়ে দলীয় মতভেদও ছিল৷ কিন্তু দলের মনোনয়ন কমিটি তাতে আমল দেয়নি৷ মোদীর বিরুদ্ধে প্রার্থী দিলেও উত্তর প্রদেশের রায়বেরিলি কেন্দ্রে কংগ্রেস সভানেত্রী সোনিয়া গান্ধীর বিরুদ্ধে কোনো প্রার্থী খাড়া করতে পারেনি আম আদমি পার্টি৷ সাজিয়া ইলমিকে প্রাথমিক মনোনয়ন দিলেও ইলমি ব্যক্তিগত কারণে সেখান থেকে না দাঁড়িয়ে দিল্লি লাগোয়া গাজিয়াবাদ থেকে দাঁড়াচ্ছেন৷ সেখানে তাঁর প্রতিদ্বন্দ্বী কংগ্রেসের রাজ বব্বর৷ দিল্লির বাঙালি পাড়া বলে পরিচিত চিত্তরঞ্জন পার্ক এলাকা থেকে বিগত দিনের চিত্রতারকা বিশ্বজিত চট্টোপাধ্যায়কে প্রার্থী করেছে তৃণমূল কংগ্রেস৷ কিন্তু তাঁকে নিয়ে বাঙালি মহল উদাসীন বলেই মনে হচ্ছে৷",
  "manualKeyPhrases" : [ "বিজেপি", "নিতীন", "রাজনৈতিক", "কংগ্রেস", "নির্বাচন", "প্রার্থী" ],
  "automaticKeyPhrases" : [ "" ]
}