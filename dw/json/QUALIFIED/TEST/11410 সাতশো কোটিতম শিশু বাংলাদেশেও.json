{
  "docID" : 11410,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাতশো-কোটিতম-শিশু-বাংলাদেশেও/a-15500813",
  "title" : "সাতশো কোটিতম শিশু বাংলাদেশেও",
  "date" : "01.11.2011",
  "writter" : "",
  "categories" : [ "বিশ্ব" ],
  "article" : "বিশ্বের জনসংখ্যা সাতশো কোটি অতিক্রম করে গেল৷ প্রতিকীভাবে নানা দেশেই সাতশোতম শিশুর জন্মকে স্বাগত জানানো হয়েছে৷ ফিলিপাইনস'এ, ভারতে, কম্বোডিয়ায়৷ বাংলাদেশে পৃথিবীর সাতশ কোটিতম শিশুর জন্ম হয়েছে বলে খবরে প্রকাশ৷ ঢাকার আজিমপুর মাতৃসদন ও শিশু সুরক্ষা কেন্দ্রে৷ মোমবাতি জ্বেলে, কেক কেটে উদযাপন করা হয় শিশুর জন্মকে৷ এ শিশুটিকে দেখতে হাসপাতালে ছিল উৎসুক মানুষের ভীড়৷ তন্বী হোসেন জন্ম দিলেন তৃতীয় কন্যাশিশুর৷ আর এ তৃতীয় সন্তানটিই হচ্ছে বাংলাদেশে প্রতিকীভাবে পৃথিবীর সাতশ কোটিতম শিশু৷ আজিমপুর মাতৃসদন ও শিশু সুরক্ষা কেন্দ্রে রবিবার রাত ১২টা ১ মিনিটে পৃথিবীর বুকে আসে ফুটফুটে এ শিশুটি৷ মোমবাতি জ্বেলে, কেক কেটে উদযাপন করা হয় শিশুর জন্মকে৷ সাতশ কোটিতম এ শিশুটিকে দেখতে হাসপাতালে ছিল উৎসুক মানুষের ভীড়৷ ইউএনএফপি'এর সেভেন বিলিয়ন অ্যাকশন প্রকল্পের অধীনে এ জন্মদিন পালন করা ছিল আনুষ্ঠানিকতা৷ উপস্থিত ছিলেন ইউএনএফপি'এর দেশীয় প্রতিনিধি আর্থার এরকেন৷ তিনি বলেন, ৭শ' কোটিতম এ শিশুকে পৃথিবীতে স্বাগতম৷ এখন এ শিশুর স্বাস্থ্য, শিক্ষার অধিকার নিশ্চিত করে সঠিক পরিবেশে বড় করে তোলার দায়িত্ব আমাদের সকলের৷ পৃথিবীর প্রতিটি শিশুই যেন হয় নিরাপদ৷ আর মতৃসদনে উপস্থিত মহিলা ও শিশুবিষয়ক মন্ত্রণালয় সর্ম্পকিত সংসদীয় কমিটির সভাপতি মেহের আফরোজ চুমকি বললেন, আমাদের দেশে সম্পদের অভাব রয়েছে এবং জনসংখ্যার ঘনত্ব অনেক বেশি৷ তাই সকলের মৌলিক অধিকার পূরণ করা সম্ভব হচ্ছে না৷ তিনি বলেন, প্রতিটি শিশুই যেন সুস্থ ও সুন্দর হয়৷ আমরা যেন তাকে খাদ্য বস্ত্র বাসস্থান এবং সুশিক্ষায় শিক্ষিত করে গড়ে তুলতে পারি৷ আজিমপুর মাতৃসদনে সাতশ কোটিতম শিশুকে দেখতে এসে পরিবার পরিকল্পনা অধিদপ্তরের মহাপরিচালক এম এম নিয়াজউদ্দিন বলেন, জনসংখ্যা নিয়ন্ত্রণ এবং কর্মক্ষেত্র তৈরিতে আমাদের বেশি মনোযোগী হতে হবে৷ শিশু সুরক্ষা কেন্দ্রের কনসালটেন্ট ডা. রোখসানা আইভীর তত্ত্বাবধানে সার্জারির মাধ্যমে জন্ম নেয়া শিশুটির ওজন ২ দশমিক ৭৫ কেজি৷ কনসালটেন্টের সহযোগী ছিলেন ডা. মাহফুজা, ডা. নাজরিনা সুলতানা এবং ডা. রওশন হোসনে জাহান৷ সদ্য জন্ম নেয়া শিশুটির বাবা মহসীন হোসেন প্রত্যাশা করেন, অন্য ১০টি শিশুর মত তার সদ্যোজাত কন্যাও যেন সুস্থ ও সুন্দরভাবে বড় হয়৷  প্রতিবেদন: সমীর কুমার দে, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "ঢাকা", "মাতৃসদন", "সাতশো", "কোটিতম", "আজিমপুর", "শিশু", "সুরক্ষা" ],
  "automaticKeyPhrases" : [ "" ]
}