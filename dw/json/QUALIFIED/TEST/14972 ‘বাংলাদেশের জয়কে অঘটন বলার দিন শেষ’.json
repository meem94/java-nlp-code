{
  "docID" : 14972,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-জয়কে-অঘটন-বলার-দিন-শেষ/a-16477709",
  "title" : "‘বাংলাদেশের জয়কে অঘটন বলার দিন শেষ’",
  "date" : "25.12.2012",
  "writter" : "আশীষ চক্রবর্ত্তী",
  "categories" : [ "খেলাধুলা" ],
  "article" : "বাংলাদেশকে নিয়ে হতাশার কথা হয় অনেক৷ বিদায়ী বছরের দিকে ফিরে তাকিয়ে অনেকেই হয়তো অনেক কথা বলবেনও৷ তবে ক্রীড়া সাংবাদিক মোস্তফা মামুন বললেন, ক্রীড়াঙ্গনে এ বছর বলার মতো সাফল্য পেয়েছে বাংলাদেশ৷ ২০১২ শেষ হতে আর ক'দিন মাত্র বাকি৷ নতুন বছর শুরুর আগে তাই একটু ফিরে তাকানো৷ ফিরে তাকানো বাংলাদেশের ক্রীড়াঙ্গনের দিকে৷ দৈনিক কালের কন্ঠের ক্রীড়া সম্পাদক মোস্তফা মামুন ২০১২ সালে খেলাধুলায় বাংলাদেশের প্রাপ্তি-অপ্রাপ্তির হিসেব কষে জানালেন, এ বছর প্রাপ্তিটাই বেশি৷ ভারত, শ্রীলঙ্কাকে হারিয়ে এশিয়া কাপ জয়ের খুব কাছাকাছি চলে গিয়েছিল বাংলাদেশ৷ ফাইনালে ভাগ্য বিড়ম্বিত না হলে ২ রানের হার এবং রানার্স আপ ট্রফি নিয়ে সন্তুষ্ট থাকতে হতো না, চ্যাম্পিয়ন পাকিস্তানকেই তখন বাংলাদেশ থেকে ফিরতে হতো পরাজয়ের গ্লানি নিয়ে৷ মোস্তফা মামুন মনে করেন, ২ রানের সেই পরাজয়ে বাংলাদেশের কোনো গ্লানি নেই, বরং আছে সমালোচকদের জবাব দিতে পারার তৃপ্তি৷ তাঁর মতে, বাংলাদেশ দেখিয়ে দিয়েছে, ওয়ানডেতে যে কোনো দলকেই হারানোর সামর্থ্য এখন আছে৷ সুতরাং বাংলাদেশের কোনো কোনো জয়কে ‘অঘটন' বলার দিন শেষ৷ যাঁদের এ নিয়ে সংশয় ছিল, বছর শেষে তাঁদের সেই সংশয়ও মুশফিকুর রহিমের দল দূর করেছে ওয়েস্ট ইন্ডিজকে হারিয়ে৷ অডিও শুনুন 03:58 মোস্তফা মামুনের সাক্ষাৎকার শুনতে ক্লিক করুন গেল কয়েক বছরে ক্রিকেটের জনপ্রিয়তা একরকম গ্রাসই করে ফেলেছে অন্য খেলাগুলোকে৷ মোস্তফা মামুনের কথায়ও উঠে এসেছে এই সত্য৷ তবে ২০১২ তাঁর কাছে শুধু ক্রিকেটের সাফল্যের বছর নয়, দাবার ঘুরে দাঁড়ানো এবং হকির সেরকম সম্ভাবনার ইঙ্গিত রাখার বছরও৷ হকি সেই পথে এগোতে পারে কিনা তা সময়ই বলে দেবে৷ কিন্তু ফেডারেশনের সঙ্গে বিরোধ নিষ্পত্তির পরপরই দাবা যে ঘুরে দাঁড়িয়েছে তা আর বলে বোঝানোর অপেক্ষায় নেই, গ্র্যান্ডমাস্টার জিয়া এবং গ্র্যান্ডমাস্টার এনামুলের ভারতে দুটি শিরোপা জয়ই বলে দিয়েছে সব কথা৷ হতাশ করেছে ফুটবল৷ বাফুফে সভাপতি কাজি সালাউদ্দিন যেমন পরিবর্তনের আশ্বাস দিয়েছেন, মাঠে তার ছিঁটেফোটাও দেখা যায়নি৷ তবে ‘বাংলাদেশ ২০২২ সালে বিশ্বকাপ খেলবে' - তিনি এই লক্ষ্যকে সামনে রেখে ফুটবলকে এগিয়ে নিলে আখেরে লাভ হবে বলেই মনে করেন মামুন৷ সাক্ষাৎকারের শেষদিকে জানতে চাওয়া হয়েছিল, নতুন বছরে কী কী থাকছে বাংলাদেশের ক্রীড়াবিদদের জন্য? উঠে এলো একটা শঙ্কার কথা৷ ২০১৩ সালে পাকিস্তান সফরে যেতে পারে বাংলাদেশ ক্রিকেট দল৷ নিরাপত্তা নিয়ে শঙ্কা থাকায় বিদায়ী বছরে সফর বাতিল হয়েছে একবার৷ নতুন বছরে কি পাকিস্তানের পরিস্থিতি আমূল বদলে যাবে? সফরকে সবাই নিঃসঙ্কোচে নিরাপদ ভাবতে পারবেন তখন? মোস্তফা মামুন বললেন, এ বিতর্ক এখন চলছে, নতুন বছরের শুরুতেও চলবে৷",
  "manualKeyPhrases" : [ "বাংলাদেশ", "মোস্তফা", "বাফুফে", "২০১২", "ক্রিকেট", "ফুটবল", "মামুন" ],
  "automaticKeyPhrases" : [ "" ]
}