{
  "docID" : 10594,
  "source" : "http://www.dw.com/",
  "lang" : "BN",
  "url" : "http://www.dw.com/bn/চলে-গেলেন-আজম-খান/a-15132413",
  "title" : "চলে গেলেন আজম খান",
  "date" : "05.06.2011",
  "writter" : "",
  "categories" : [ "বিশ্ব" ],
  "article" : "চলে গেলেন পপগুরু আজম খান৷ রোববার সকালে ঢাকা সম্মিলিত সামরিক হাসপাতালে তাঁর মৃত্যু হয়েছে৷ ‘‘চুপ চুপ চুপ, অনামিকা চুপ'' গানের মধ্যদিয়ে একসময় যিনি তাঁর অনামিকাকে চুপ থাকতে বলেছিলেন আজ তিনিই চুপ, নিথর হয়ে গেছেন৷ মুক্তিযোদ্ধা এবং পপ সংগীত শিল্পী মাহবুবুল হক খান৷ জনপ্রিয়তা পেয়েছিলেন আজম খান নামে৷ ক্যান্সারের সঙ্গে লড়াই করে অবশেষে মারা গেলেন ৬১ বছর বয়সে৷ রেখে গেলেন দুই মেয়ে, এক ছেলেসহ অসংখ্য ভক্তদের৷ আজম খানের বন্ধু জনপ্রিয় সংগীত শিল্পী ফকীর আলমগীর বলেন, ‘‘আজ আমরা আমাদের সাংস্কৃতিক অঙ্গণের বড় এক বন্ধুকে হারালাম৷ আমাদের জাতীয় জীবনের এটি একটি অপূরণীয় ক্ষতি৷'' ২০১০ সালে মুখ গহবরের ক্যান্সার ধরা পড়ে আজম খানের৷ এর পর চিকিৎসার জন্য তাকে দু'দফায় নিয়ে যাওয়া হয় সিঙ্গাপুরে৷ কিন্তু নয় দিন আগে আজম খানের অবস্থার অবনতি ঘটে৷ সে দিন থেকেই স্কয়ার হাসপাতালে লাইফ সাপোর্টে রাখা হয় তাকে৷ এরপর সেখান থেকে নেওয়া হয় সম্মিলিত সামরিক হাসপাতালে৷ রোববার সকাল ১০টা ২০ মিনিটে সম্মিলিত সামরিক হাসপাতালের চিকিৎসকরা মৃত ঘোষণা করেন তাকে৷ ফকীর আলমগীর জানিয়েছেন, সর্বসাধারণের শ্রদ্ধা জানানোর জন্য আজম খানের মরদেহ সোমবার সকাল ১০টা থেকে ১১টা পর্যন্ত কেন্দ্রীয় শহীদ মিনারে রাখা হবে৷ শহীদ মিনার থেকে মরদেহ নেওয়া হবে আজিমপুরে শিল্পীর বাড়িতে৷ জোহরের নামাজের পর বায়তুল মোকাররমে জানাজা হবে৷ এরপর বিকালে মিরপুর শহীদ বুদ্ধিজীবী কবরস্থানে প্রয়াত শিল্পীকে সমাহিত করা হবে৷ ব্যান্ড দল ‘উচ্চারণ' গড়ার মধ্য দিয়ে সঙ্গীতাঙ্গনে আত্মপ্রকাশ করেন আজম খান৷ ২১ বছর বয়সে অংশ নেন মুক্তিযুদ্ধে৷ ১৯৭৪-৭৫ সালে বাংলাদেশ টেলিভিশনে 'রেললাইনের ওই বস্তিতে' গেয়ে স্থান করে নেন বাংলার মানুষর হৃদয়ে৷ আর তাঁর হাত ধরেই বাংলাদেশে জনপ্রিয় হয়ে উঠে পপ সংগীত৷ প্রতিবেদন: জান্নাতুল ফেরদৌস সম্পাদনা: রিয়াজুল ইসলাম",
  "manualKeyPhrases" : [ "উচ্চারণ", "ক্যান্সার", "ফকীর আলমগীর", "আজম খান", "পপগুরু" ],
  "automaticKeyPhrases" : [ "" ]
}