{
  "docID" : 12257,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিতর্কিত-ছবির-নির্মাতাকে-হত্যার-জন্য-পুরস্কারের-নিন্দা/a-16256393",
  "title" : "বিতর্কিত ছবির নির্মাতাকে হত্যার জন্য পুরস্কারের নিন্দা",
  "date" : "23.09.2012",
  "writter" : "",
  "categories" : [ "বিশ্ব" ],
  "article" : "ইসলামবিরোধী ছবির নির্মাতাকে হত্যায় অর্থ পুরস্কারের বিষয়টি থেকে নিজেদেরকে দূরে রাখলো পাকিস্তান সরকার৷ সেদেশের ক্ষমতাসীন এক মন্ত্রী এই অর্থ পুরস্কার ঘোষণা করেন৷ তালেবান বা আল-কায়েদাকেও এই পুরস্কার দিতে আপত্তি নেই তার৷ ইসলামবিরোধী ছবি হিসেবে পরিচিত ‘ইনোসেন্স অফ মুসলিমস' এর পরিচালককে হত্যার জন্য পুরস্কার৷ তাও এক-দুই টাকা নয়, পুরো এক লাখ মার্কিন ডলার! পাকিস্তানের রেলপথ মন্ত্রী গোলাম আহমেদ বিলৌর শনিবার এই পুরস্কার ঘোষণা করেন৷ তার ভাষায় এটি ‘মহান' কাজ৷ এবং এই কাজটি সম্পন্ন করতে তালেবান এবং আল-কায়েদাকেও আমন্ত্রণ জানান তিনি৷ পাকিস্তানের প্রধানমন্ত্রী রাজা পারভেজ আশরাফের এক মুখপাত্র বিলৌর-এর এই মন্তব্যের নিন্দা জানিয়েছেন এবং সেটি প্রত্যাখ্যান করেছেন৷ তিনি বলেন, ‘‘এটা পাকিস্তান সরকারের কোন নীতি নয়৷ এই ঘোষণার সঙ্গে আমাদের কোন সম্পর্ক নেই৷'' ইসলামবিরোধী এই ছবিকে কেন্দ্র করে সহিংস প্রতিবাদে পাকিস্তানে গত শুক্রবার ২১ ব্যক্তি প্রাণ হারিয়েছে৷ এসময় আহত হয়েছে দু'শোর বেশি মানুষ৷ এই ঘটনার একদিন পর পরিচালককে হত্যায় পুরস্কার ঘোষণা করেন বিলৌর৷ প্রসঙ্গত, ইসলাম এবং মহানবী মোহাম্মদকে ব্যঙ্গ করে নির্মিত এই স্বল্প বাজেটের ছবিটির অংশবিশেষ ইন্টারনেটে প্রকাশের পর বিশ্বের বিভিন্ন দেশে তীব্র প্রতিক্রিয়া সৃষ্টি হয়৷ ছবিটিকে কেন্দ্র করে প্রতিবাদ এবং হামলায় পঞ্চাশজনের বেশি প্রাণ হারায়৷ এই ছবির প্রতিবাদ জানাতে শুক্রবার সরকারি ছুটি ঘোষণা করে পাকিস্তান৷ সেদেশের সরকারের আশা ছিল, ছুটির দিনে জনগণ শান্তিপূর্ণভাবে ছবিটির বিরুদ্ধে প্রতিবাদ জানাবে৷ এই দিন সেদেশের বিভিন্ন শহরে প্রায় পয়তাল্লিশ হাজার প্রতিবাদকারী রাস্তায় নামে৷ কিন্তু তাদের প্রতিবাদ শান্তিপূর্ণ নয়, বরং সহিংস হয়ে ওঠে এবং নিহত হয় ২১ ব্যক্তি৷ বিলৌর পাকিস্তানের আওয়ামী ন্যাশনাল পার্টির একজন সদস্য৷ সেদেশের ক্ষমতাসীন ভঙ্গুর জোট সরকারের অন্যতম শরিক দল এটি৷ শনিবার পেশোয়ারে সাংবাদিকদের তিনি বলেন, ‘যদি কেউ এই ঈশ্বরনিন্দুক - যিনি মহানবীকে ব্যঙ্গ করেছেন - তাকে হত্যা করতে পারে, তাহলে আমি তাকে এক লাখ মার্কিন ডলার পুরস্কার দেব৷' প্রসঙ্গত, ইসলামবিরোধী ছবিটির পরিচালক হিসেবে নাকুলা বাসলি নাকুলাকে সনাক্ত করা হয়েছে৷ তিনি একজন মিশরী কপ্টিক খ্রিষ্টান এবং সাম বসিল ছদ্মনামে ছবিটি পরিচালনা করেছেন৷ মার্কিন গণমাধ্যমে প্রকাশিত তথ্য অনুযায়ী, নাকুলা ছবিটির চিত্রনাট্য লিখেছেন এবং সেটি নির্মাণ করেছেন৷ পরিবারসহ আত্মগোপনে যাওয়ার আগে মার্কিন পুলিশ তাকে জিজ্ঞাসাবাদও করেছে৷ এআই / এএইচ (এএফপি)",
  "manualKeyPhrases" : [ "পাকিস্তান", "ইসলামবিরোধী", "হত্যা", "পুরস্কার", "রেলপথ", "ইনোসেন্স অফ মুসলিমস" ],
  "automaticKeyPhrases" : [ "" ]
}