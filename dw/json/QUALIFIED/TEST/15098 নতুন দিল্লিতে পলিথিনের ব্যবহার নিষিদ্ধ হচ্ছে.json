{
  "docID" : 15098,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-দিল্লিতে-পলিথিনের-ব্যবহার-নিষিদ্ধ-হচ্ছে/a-16370638",
  "title" : "নতুন দিল্লিতে পলিথিনের ব্যবহার নিষিদ্ধ হচ্ছে",
  "date" : "11.11.2012",
  "writter" : "",
  "categories" : [ "বিশ্ব" ],
  "article" : "ভারতের নতুন দিল্লির সরকার সেখানে পলিথিন ব্যবহার বন্ধের সিদ্ধান্ত নিয়েছে৷ অবশ্য তিন বছর আগেও এমন সিদ্ধান্ত নেয়া হয়েছিল৷ কিন্তু বাস্তবায়ন করা সম্ভব হয়নি৷ এবার কী হবে? সরকারের হিসেবে, দিল্লি ও এর আশেপাশের এলাকায় প্রতিদিন গড়ে এক কোটি প্লাস্টিকের ব্যাগ বা থলে ব্যবহৃত হয়৷ আর পরিবেশ বিষয়ক বেসরকারি সংস্থা ‘টক্সিকস লিংক' এর হিসেবে, দিল্লিতে প্রতি বছর আড়াই লক্ষ টন প্লাস্টিক বর্জ্য উৎপাদিত হয়৷ প্লাস্টিকের এমন ব্যবহারে শহরে যেমন নোংরা পরিবেশের তৈরি হয় তেমনি গবাদিপশু পড়ে থাকা এসব পলিথিন খেয়ে ফেলে, যা স্বাস্থ্যের জন্য ক্ষতিকর৷ কেননা পলিথিন উৎপাদনে বিষাক্ত রাসায়নিক পদার্থ ব্যবহৃত হয়ে থাকে৷ পানিতে বসবাসকারী প্রাণীর জন্যও পলিথিন খারাপ৷ এমন পরিস্থিতিতে ২০০৯  সালে একবার দিল্লিতে পলিথিনের ব্যবহার বন্ধে আইন করা হয়েছিল৷ কিন্তু তা বাস্তবায়নের পর্যাপ্ত ব্যবস্থা না থাকায় সিদ্ধান্তটা কার্যকর করা যায়নি৷ তবে এবার সরকার বেশ আটঘাট বেঁধে নেমেছে বলে ডিডাব্লিউকে জানিয়েছেন দিল্লি সরকারের এক কর্মকর্তা প্রদীপ গুপ্ত৷ যে আইন মানবে না তার জন্য সর্বোচ্চ এক লক্ষ ভারতীয় টাকা জরিমানা বা সর্বোচ্চ পাঁচ বছরের কারাদণ্ডের ব্যবস্থা করা হয়েছে৷ তবে চিকিৎসা কাজে পলিথিনের ব্যবহার করা যাবে৷ আগামী এক বছরের মধ্যে এ সংক্রান্ত আইন বাস্তবায়নের কাজ শুরু হবে বলে জানা গেছে৷ সরকারের এ সিদ্ধান্তে প্লাস্টিক ব্যাগ উৎপাদন শিল্পের সঙ্গে জড়িত প্রায় বিশ হাজার লোকের চাকরি যাবে দাবি করছেন এই খাতের সঙ্গে জড়িতরা৷ তবে পরিবেশবাদীরা বলছেন, যারা প্লাস্টিক ব্যাগ উৎপাদনের কাজ করতো তাদেরকে দিয়ে প্লাস্টিক সামগ্রী তৈরির কাজ করানো যেতে পারে৷ এভাবে ঐ লোকগুলোর চাকরি বাঁচানো যেতে পারে৷ রাজীব বেনটে নামের এক পরিবেশবাদী ডিডাব্লিউকে বলেন, ‘‘পলিথিন পরিবেশের ব্যাপক ক্ষতি করে৷ সরকার এটা বন্ধে রাজনৈতিক ইচ্ছা পোষণ করেছে৷ এবার তা বাস্তবায়নে কঠোর পদক্ষেপ নিতে হবে৷'' তবে পলিথিনের ব্যবহার বন্ধ হলে বিপদে পড়বেন দোকানদাররা৷ কেননা পলিথিনের মতো সস্তা বিকল্প এখনো নেই৷ কাপড় বা পাটের থলে এক্ষেত্রে ব্যয়বহুল হবে বলে জানালেন রমেশ গৌড় নামে দিল্লির এক দোকানদার৷ কাগজও পলিথিনের বিকল্প হতে পারে না বলে জানান তিনি৷ প্রতিবেদন: মুরলি কৃষ্ণন/জেডএইচ সম্পাদনা: সঞ্জীব বর্মন",
  "manualKeyPhrases" : [ "দিল্লি", "ব্যবহার", "নতুন", "ক্ষতি", "পরিবেশ", "পলিথিন" ],
  "automaticKeyPhrases" : [ "" ]
}