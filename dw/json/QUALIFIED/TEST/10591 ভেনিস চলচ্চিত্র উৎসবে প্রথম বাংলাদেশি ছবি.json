{
  "docID" : 10591,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভেনিস-চলচ্চিত্র-উৎসবে-প্রথম-বাংলাদেশি-ছবি/a-5983534",
  "title" : "ভেনিস চলচ্চিত্র উৎসবে প্রথম বাংলাদেশি ছবি",
  "date" : "08.09.2010",
  "writter" : "",
  "categories" : [ "বিনোদন" ],
  "article" : "ইদানিং বাংলা ছবির কথা শুনলেই অনেক নাক সিঁটকান৷ আরে, এখন কী আর রাজ্জাক-কবরীর সেই সোনালি দিন আছে! সূর্য্যকন্যা কিংবা ছুটির ঘণ্টার মতো চলচ্চিত্র কী আর তৈরি হয় এখন৷ এখনতো সিনেমা মানেই অবাস্তব গোলাগুলি আর উদ্দাম নৃত্য৷ হ্যাঁ, কথা সত্যি৷ কিন্তু এই সত্যির মাঝেও ঘটছে সূক্ষ্ম পরিবর্তন৷ নইলে, ইশতিয়াক জিকো নামক এক তরুণ, বাংলাদেশি ছবি নিয়ে ভেনিসে গেলো কীভাবে? তাও আবার পাঁচ মিনিটের সংলাপহীন এক স্বল্পদৈর্ঘ্য চলচ্চিত্র৷ তারচেয়েও বড় কথা, ভেনিস চলচ্চিত্র উৎসবে এই প্রথম কোন বাংলাদেশি ছবি মনোনয়ন পেল৷ বিশ্বাস হচ্ছে না? জিকোর নিজের জানালেন এই তথ্য৷ তিনি বলেন, ভেনিস আর্ন্তজাতিক চলচ্চিত্র উৎসবে প্রথম বাংলাদেশি ছবি এটি৷ এই উৎসবের আর্কাইভের দায়িত্বরত কর্মকর্তা আমাকে জানিয়েছেন একথা৷ একজন জার্মান প্রোগ্রামারও বলেছেন যে, বাংলাদেশ থেকে নির্বাচিত প্রথম ছবি এটি৷ ৭২০ ডিগ্রি জিকোর ছবির নাম ‘৭২০ ডিগ্রি'৷ সেখানে অভিনয় করেছেন মাত্র পাঁচজন৷ এদের কেউই আবার পেশাদার শিল্পী নয়৷ পুরো ছবিটার শুটিং হয়েছে একদিনে, কক্সবাজারের হিমছড়িতে৷ একটি ছবির বেঁচে যাওয়া ফিল্ম ব্যবহার করে তৈরি হয়েছে এই ‘৭২০ ডিগ্রি'৷ বর্তমানে ভেনিসে অবস্থানরত ইশতিয়াক জিকো এই প্রসঙ্গে জানান, আমি তখন মেহেরজান নামক একটি পূর্ণদৈর্ঘ্য চলচ্চিত্রে কাজ করছিলাম৷ কক্সবাজারে সেটার শুটিং চলছিল৷ শুটিং শেষ হবার পরে বাকি থেকে যায় ফিল্মের তিনটি রিল৷ সেগুলো ব্যবহার করে এই ছবিটি করা হয়েছে৷ একরাতেই চিত্রনাট্য ‘৭২০ ডিগ্রি'র চিত্রনাট্য তৈরি হয়েছে একরাতে৷ এর কাহিনীর শুরুতে দেখা যায় শান্ত সাগরতীরের দৃশ্য৷ সেখানে গামছা পেতে ধ্যানে বসে আছে এক লোক৷ এরপর ক্যামেরা চলে যায় এক মোটর বাইক চালক রোমিওর কাছে৷ এভাবে একের পর এক চরিত্রের দেখা মেলে৷ মাঝে আবার শোনা যায় বারাক ওবামার ভাষণও৷ শেষদৃশ্যে ক্যামেরা থিতু হয় বালুতে পোতা ভাঙা আয়নায়৷ এক টেকে ছবি পুরো ছবিটা চিত্রায়ণ করা হয়েছে এক টেকে৷ তবে, এর সাউন্ড ডিজাইনে ব্যয় করা হয়েছে বেশ খানিকটা সময়৷ ইশতিয়াক জিকোর কথায়, পোস্টপ্রডাকশনটা হয় মুম্বাইতে৷ মুম্বাই এবং কলকাতায় আমি কাজ করি সাউন্ড নিয়ে৷ সাউন্ড ডিজাইনটা করতে কয়েকমাস লেগেছে৷ ওরিজন্তি বিভাগে ৭২০ ডিগ্রি জিকোর এই ছবি ভেনিস চলচ্চিত্র উৎসবে মনোনয়ন পেয়েছে ওরিজন্তি বিভাগে৷ মূলত চলচ্চিত্রভাষা নিয়ে নিরীক্ষাধর্মী ছবিগুলোই জায়গা পায় এই বিভাগে৷ সেখানে স্বল্পদৈর্ঘ্য শাখায় দক্ষিণ এশিয়ার একমাত্র প্রতিনিধি ৭২০ ডিগ্রি। পরিচালক তাই, মনোনয়নকেই দেখছেন বড় সাফল্য হিসেবে৷ জিকো বলেন, এখানে আমি বড় কোন আশা করছি না৷ আমি নমিনেশন পেয়েছি তাতেই খুশি৷ এটাই বড় পাওয়া৷ ইশতিয়াক জিকো তাঁর এই ছবিটিকে উৎসর্গ করেছেন টুশকিকে৷ টুশকি তাঁর বিড়ালের নাম৷ গত বছর মারা গেছে টুশকি৷ ২৭ বছর বয়সী এই তরুণ ব্লগিং করেন জিকোবাজি শিরোনামে৷ তাঁর ধ্যানজ্ঞান এখন চলচ্চিত্র, কাজ চালিয়ে যেতে চান এই খাতেই৷ প্রতিবেদন: আরাফাতুল ইসলাম সম্পাদনা: সাগর সরওয়ার",
  "manualKeyPhrases" : [ "বাংলাদেশ", "ইশতিয়াক জিকো", "৭২০ ডিগ্রি", "ভেনিস", "সূর্য্যকন্যা", "চলচ্চিত্র" ],
  "automaticKeyPhrases" : [ "" ]
}