{
  "docID" : 11783,
  "source" : "http://www.dw.com/",
  "lang" : "BN",
  "url" : "http://www.dw.com/bn/দারিদ্র্য-ও-নিরাপত্তাহীনতাই-বাল্যবিবাহের-অন্যতম-কারণ/a-15910747",
  "title" : "‘দারিদ্র্য ও নিরাপত্তাহীনতাই বাল্যবিবাহের অন্যতম কারণ’",
  "date" : "26.04.2012",
  "writter" : "",
  "categories" : [ "সমাজ সংস্কৃতি" ],
  "article" : "বাংলাদেশের আইনে মেয়েদের বিয়ের বয়স নির্ধারণ করা আছে ১৮ বছর৷ এর কম বয়সী মেয়েদের বিয়ে হলে সেটি হবে ‘বাল্যবিবাহ', যা একটি দণ্ডনীয় অপরাধ৷ কিন্তু আইনের বিধিনিষেধ কাগজে-কলমে থাকলেও বাস্তবে এটি বন্ধ হচ্ছে না৷ জাতিসংঘের শিশু বিষয়ক সংস্থা ইউনিসেফ সম্প্রতি এক প্রতিবেদনে জানিয়েছে, বাংলাদেশে এখনো ৬৬ শতাংশ মেয়ে বাল্যবিবাহের শিকার৷ কিন্তু বাল্যবিবাহের এত বিপুল সংখ্যক ঘটনা কেন ঘটছে? তারই কিছু কারণ ব্যাখ্যা করলেন বাংলাদেশ মহিলা পরিষদ এর সভাপতি আয়েশা খানম৷ তিনি বলেন, ‘‘বাল্যবিবাহের এক নম্বর কারণ দারিদ্র্য৷ আর দুই নম্বর কারণ হচ্ছে অভিভাবকদের সচেতনতার অভাব৷'' তাঁর মতে, ‘‘শুধু যে দরিদ্র বা অল্প শিক্ষিত পরিবারে বাল্যবিবাহের ঘটনা ঘটে, তা নয়৷ এমনকি শহরে অনেক শিক্ষিত পরিবারেও বাল্যবিবাহের ঘটনা ঘটে৷ অনেক সময় দেখা যায়, বিদেশে পড়ালেখা করে এমন ছেলে পেলে মেয়ের বয়স বিবেচনা না করেই তাকে বিয়ে দিয়ে দেয় অভিভাবকেরা৷'' শুধু এগুলোই নয়৷ অল্প বয়সে বিয়ে দেবার পেছনে মেয়েদের নিরাপত্তাহীনতাকে অন্যতম প্রধান কারণ হিসেবেও মনে করেন তিনি৷ তাঁর মতে, বাংলাদেশে নারীর জন্য নিরাপত্তাহীনতা একটি বড় সমস্যা৷ তাই, কোনো রকম ঝামেলা থেকে বাঁচতে মেয়েদেরকে অল্প বয়সেই বিয়ে দিয়ে দেয় বাবা-মায়েরা৷ আয়েশা খানমের ভাষায়,‘‘বিয়েটা হলো একটা মেয়ের সামাজিক টিকিট৷ কারণ অবিবাহিত মেয়ের কোনো রকম অঘটন ঘটলে তার বিয়ে হওয়া নিয়ে বিরাট ঝামেলা হয়৷'' দেশে বাল্যবিবাহ নিরোধ আইন থাকলেও, আইনের চোখ ফাঁকি দিয়ে বাবা-মায়েরা অনেক সময় কাজিদেরকে মেয়ের বয়স বাড়িয়ে বলেন৷ ফলে, প্রকৃত ১৮ বছর না হলেও কাগজে বাড়িয়ে লেখা হয় কনের বয়স৷ কৈশোরে একটি মেয়ের যখন স্কুলে যাবার বয়স, তখনই তাকে বসতে হচ্ছে বিয়ের পিঁড়িতে৷ নিজের জীবনকে চিনতে না চিনতেই, স্বপ্নগুলো সাজাতে না সাজাতেই বউ সেজে সে যাচ্ছে শ্বশুর বাড়ি৷ শারীরিক ও মানসিকভাবে উপযুক্ত হবার আগেই বাল্যবিবাহ মেয়েটির কাঁধে সংসারের যে ভার চাপায় তা বহনে সে কতোটা সক্ষম? এ প্রশ্নের উত্তরে আয়েশা খানমের বলেন, ‘‘অল্প বয়সে বিয়ে হবার কারণে অনেক সময় দাম্পত্য জীবনে ভাঙন দেখা যায়৷ তাছাড়া শারীরিকভাবে উপযুক্ত হবার আগেই সন্তান জন্ম দিতে গিয়ে মত্যুর ঝুঁকির মধ্যেও পড়ে তারা৷ অর্থাৎ সব মিলিয়ে একটি মেয়ের উপরে পরে বাল্যবিবাহের নেতিবাচক চক্রের প্রভাব৷'' বাল্যবিবাহের ব্যাধি থেকে মুক্তি পেতে হলে, একই সঙ্গে গণমাধ্যমে প্রচার কার্য, জনমত গঠন, শিক্ষার প্রসার এবং আইন প্রয়োগের ব্যাপারে সরকারকে কিছু বিশেষ পদক্ষেপ নিতে হবে বলে মনে করেন আয়েশা খানম৷ প্রতিবেদন: আফরোজা সোমা সম্পাদনা: সঞ্জীব বর্মন",
  "manualKeyPhrases" : [ "বাংলাদেশ", "দারিদ্র্য", "দণ্ডনীয়", "বাল্যবিবাহ", "নিরাপত্তাহীনতা", "অপরাধ" ],
  "automaticKeyPhrases" : [ "" ]
}