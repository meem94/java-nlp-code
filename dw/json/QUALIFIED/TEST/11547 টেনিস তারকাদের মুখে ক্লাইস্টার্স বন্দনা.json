{
  "docID" : 11547,
  "source" : "http://www.dw.com/",
  "lang" : "BN",
  "url" : "http://www.dw.com/bn/টেনিস-তারকাদের-মুখে-ক্লাইস্টার্স-বন্দনা/a-16194425",
  "title" : "টেনিস তারকাদের মুখে ক্লাইস্টার্স বন্দনা",
  "date" : "26.08.2012",
  "writter" : "",
  "categories" : [ "খেলাধুলা" ],
  "article" : "ইউএস ওপেনের ইতিহাসে একবারই এমনটি হয়েছে৷ ওয়াইল্ড কার্ড নিয়ে খেলতে এসে একেবারে চ্যাম্পিয়ন৷ তাই এই ইউএস ওপেনেই নিজের ক্যারিয়ারের ইতি টানতে যাচ্ছেন বেলজিয়ামের কিম ক্লাইস্টার্স৷ টেনিস ইতিহাসে ক্লাইস্টার্সকে যতটা না খেলোয়াড় হিসেবে মূল্যায়ন করা হবে তার চেয়ে বেশি করা হবে একজন ব্যক্তি হিসেবে৷ বিশেষ করে প্রমীলা টেনিস খেলোয়াড়দের কাছে ক্লাইস্টার্স একজন আদর্শ হয়েই থাকবেন৷ কারণটা হলো ক্যারিয়ার আর পরিবার এই দুইকে সমানভাবে মূল্যায়ন করতে পেরেছিলেন এই ২৯ বছর বয়েসি টেনিস তারকা৷ পাঁচ বছর আগে ২০০৭ সালে হঠাৎ করেই যখন অবসরের ঘোষণা দেন ক্লাইস্টার্স তখন তিনি ক্যারিয়ারের মধ্য গগনে৷ কিন্তু নিজের ব্যক্তি জীবনকে খেলার চেয়েও বেশি গুরুত্ব দিয়ে দুই বছরের একটি লম্বা বিরতি নেন তিনি৷ মা হওয়া ও বাচ্চা সামলানো এই ছিলো তার লক্ষ্য৷ দুই বছর পর ইউএস ওপেনের মাধ্যমে ফিরে আসেন টেনিসে৷ তখন সাবেক শীর্ষ এই খেলোয়াড়কে খেলতে হয়েছে ওয়াইল্ড কার্ড নিয়ে৷ আর সেই ওয়াইল্ড কার্ড নিয়েই ২০০৯ সালের ইউএস ওপেনের শিরোপা জেতেন ক্লাইস্টার্স৷ তার পরের দুই বছরে আবারও ইউএস এবং অস্ট্রেলিয়ান ওপেন জয় করে ক্লাইস্টার্স প্রমাণ করেন, মাতৃত্ব ক্যারিয়ারে বাধা হতে পারে না৷ সোমবার থেকে আবারও শুরু হতে যাচ্ছে সেই ইউএস ওপেন টেনিস৷ আর এটি হচ্ছে তাঁর শেষ গ্র্যান্ড স্ল্যাম টুর্নামেন্ট৷ আর তার আগেই টেনিস তারকাদের কাছ থেকে হৃদয় নিংড়ানো প্রশংসা পেলেন ক্লাইস্টার্স৷ যেমন রুশ তারকা মারিয়া শারাপোভা ক্লাইস্টার্সকে বললেন, ব্যক্তি হিসেবে তিনি অসাধারণ, অত্যন্ত বিনয়ী৷ প্রমীলা টেনিসের অন্যতম সেরা খেলোয়াড় ক্লাইস্টার্স৷ বর্তমান শীর্ষ খেলোয়াড় ভিক্টোরিয়া আজারেঙ্কাতো বলেই বসলেন, ক্লাইস্টার্স হলেন তাঁর রোল মডেল৷ পুরুষ টেনিস তারকা অ্যান্ডি মারে নিজেও ক্লাইস্টার্সের একজন ভক্ত৷ তাঁর সম্পর্কে ব্রিটিশ মারের মূল্যায়ন, ‘‘ টেনিসের চেয়েও বেশি গুরুত্বপূর্ণ হলো ব্যক্তি হিসেবে আপনি কেমন৷ সেই হিসেবে ক্লাইস্টার্স একজন চমৎকার মানুষ৷'' উল্লেখ্য, গত মে মাসে ক্লাইস্টার্স ঘোষণা দেন যে এবারের ইউএস ওপেন শেষে তিনি অবসরে যাবেন৷ এই পর্যন্ত চারটি গ্র্যান্ডস্ল্যাম জিতেছেন বেলজিয়ামের এই টেনিস তারকা৷ আরআই/জেডএইচ (রয়টার্স, এএফপি)",
  "manualKeyPhrases" : [ "টেনিস", "তারকা", "ক্লাইস্টার্স", "ইউএস", "ওপেন" ],
  "automaticKeyPhrases" : [ "" ]
}