{
  "docID" : 10283,
  "source" : "http://www.dw.com/",
  "lang" : "BN",
  "url" : "http://www.dw.com/bn/অবশেষে-আইএস-দমনে-তুরস্কের-ভূমিকা/a-17969513",
  "title" : "অবশেষে আইএস দমনে তুরস্কের ভূমিকা",
  "date" : "02.10.2014",
  "writter" : "",
  "categories" : [ "ইরাক" ],
  "article" : "অবশেষে সিরিয়া ও ইরাকে ইসলামিক স্টেট (আইএস বা আইসিস) জঙ্গিদের দমন করতে আন্তর্জাতিক অভিযানে অংশ নিতে চলেছে তুরস্ক৷ পরিবর্তিত নীতির জন্য সংসদের কাছে অনুমোদন চেয়েছে সে দেশের সরকার৷ তুরস্কের রক্ষণশীল সরকারের জন্য এ এক উভয় সংকট৷ একদিকে সিরিয়ার বাশার আল-আসাদের সরকারের পতন চায় সে দেশ৷ নিজেদের দেশেও কুর্দি সংখ্যালঘুদের সামলানোর চাপ রয়েছে৷ সীমান্ত পেরিয়ে তাদের সঙ্গে যোগ দিচ্ছে কুর্দি শরণার্থীরা৷ সিরিয়া ও ইরাকে ইসলামিক স্টেট-এর বাড়-বাড়ন্ত৷ তাদের সঙ্গে আপোশের মাধ্যমে অপহৃত তুর্কি কূটনীতিক ও নাগরিকরা সবে মুক্তি পেয়েছে৷ অন্যদিকে এই সব বিষয় দূরে সরিয়ে ন্যাটোর সদস্য দেশ হিসেবে আইএস-বিরোধী সংগ্রামে যোগদানের জন্য চাপ বেড়েই চলেছে৷ ফলে শেষ পর্যন্ত নিমরাজি হয়েও এই অভিযানে সক্রিয় অংশগ্রহণের ইঙ্গিত দিয়েছে তুরস্কের সরকার৷ এর সঙ্গে যোগ হয়েছে আইএস জঙ্গিদের সাম্প্রতিক এক সাফল্যের ঘটনা৷ তুরস্কের দক্ষিণে সিরিয়া সীমান্তে একটি শহর দখল করেছে তারা৷ ফলে অটোমান সাম্রাজ্যের প্রতিষ্ঠাতার পিতামহ সুলেমান শাহের সমাধি বিপন্ন হয়ে উঠেছে৷ তুরস্কে বিষয়টির সঙ্গে অনেক আবেগ জড়িয়ে রয়েছে৷ এই অবস্থায় সিরিয়া ও ইরাকে স্থলসেনা পাঠানো থেকে শুরু করে ন্যাটো সহযোগীদের সামরিক ঘাঁটি ব্যবহারের অনুমতির ইঙ্গিত দিচ্ছে তুরস্ক৷ ফলে এতদিনকার অনীহা ঝেড়ে ফেলে শেষ পর্যন্ত ইসলামিক স্টেট-এর বিরুদ্ধে সংগ্রামে পুরোপুরি জড়িয়ে পড়তে চলেছে এই দেশ৷ সংসদের কাছে এক সার্বিক সন্ত্রাসবাদ দমন নীতির অনুমোদন চাওয়া হয়েছে৷ প্রেসিডেন্ট রেচেপ তাইয়িপ এর্দোয়ান অবশ্য সংসদে বলেছেন, সরকার শুরু থেকেই এই সংকটের সামগ্রিক রাজনৈতিক সমাধানের উপর জোর দিয়ে চলেছে৷ শুধু বিমান হামলা চালিয়ে টন টন বোমা ফেলে কোনো কাজ হবে না, বলেন তিনি৷ এমন অস্থায়ী সমাধান তুরস্কের স্বার্থ খর্ব করবে এবং অন্যরা এর ফায়দা তুলবে বলে মনে করেন তিনি৷ ন্যাটোর কয়েকটি সদস্য দেশ আইএস-এর বিরুদ্ধে সামরিক অভিযান শুরু করে দিয়েছে৷ তাতে অ্যামেরিকা, ব্রিটেন ও ফ্রান্সের সঙ্গে যোগ দিয়েছে কয়েকটি আরব রাষ্ট্রও৷ ফলে তুরস্কের পক্ষে হাত গুটিয়ে বসে থাকা আর সম্ভব হচ্ছে না৷ এসবি/ডিজি (রয়টার্স, ডিপিএ)",
  "manualKeyPhrases" : [ "সামরিক", "আইএস", "তুরস্ক", "সিরিয়া", "অভিযান", "আইসিস" ],
  "automaticKeyPhrases" : [ "" ]
}