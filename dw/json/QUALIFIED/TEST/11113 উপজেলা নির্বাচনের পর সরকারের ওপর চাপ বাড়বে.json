{
  "docID" : 11113,
  "source" : "http://www.dw.com/",
  "lang" : "BN",
  "url" : "http://www.dw.com/bn/উপজেলা-নির্বাচনের-পর-সরকারের-ওপর-চাপ-বাড়বে/a-17488467",
  "title" : "উপজেলা নির্বাচনের পর সরকারের ওপর চাপ বাড়বে",
  "date" : "12.03.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "উপজেলা নির্বাচনের পর সরকারে ওপর সংলাপের চাপ বাড়বে৷ চাপ বাড়বে সব দলের অংশগ্রহণে নির্বাচনের জন্য৷ আন্তর্জাতিক সম্প্রদায়ের পক্ষ থেকে যেমন চাপ আসবে, তেমনি চাপ সৃষ্টি করবে বিএনপিও৷ তাই এ নির্বাচন সবার জন্য গুরুত্বপূর্ণ৷ এরই মধ্যে দুই পর্বে উপজেলা পরিষদ নির্বাচনে বিএনপি এগিয়ে আছে৷ ১৫ই মার্চ তৃতীয় পর্বের নির্বাচন৷ মোট ছয় পর্বে এই নির্বাচন শেষ হবে আগামী মে মাসে৷ বিএনপি চেয়ারপার্সন বেগম খালেদা জিয়া এরই মধ্যে বলেছেন, উপজেলা নির্বাচনের পর নতুন করে আন্দোলন শুরু হবে৷ তারা সব দলের অংশগ্রহণে নির্দলীয় সরকারের অধীনে একটি নির্বাচনের দাবিতে আন্দোলন আরো বেগবান করবে৷ এদিকে মঙ্গলবার ঢাকায় ক্যানাডীয় হাইকমিশনার হিদার ক্রুডেন বলেছেন, ‘‘৫ই জানুয়ারির নির্বাচন নিয়ে আন্তর্জাতিক সম্প্রদায়ের মনোভাবের কোনো পরিবর্তন হয়নি৷'' তিনি বলেন, ‘‘তাঁরা চান বাংলাদেশের রাজনৈতিক দলগুলো সংলাপের মাধ্যমে সহিংসতামুক্ত একটি নির্বাচনের উপায় বের করুক৷'' তাঁর মতে, ‘‘বাংলাদেশে নির্বাচনকে ঘিরে যে ধরণের সহিংসতা হয়, তা উন্নয়ন ও সংখ্যালঘু সম্প্রদায়সহ সবার জন্য খারাপ৷ তাই শুধু পরবর্তী নির্বাচন নয়, আগামী সব নির্বাচন যাতে সহিংসতা ছাড়া হয়, সেজন্য প্রধান রাজনৈতিক দলগুলোর একটি সমাধানে আসা উচিত৷'' রাজনীতির বিশ্লেষক অধ্যাপক ড. ইমতিয়াজ আহমেদ ডয়চে ভেলেকে বলেন, ‘‘আন্তর্জাতিক সম্প্রদায়, বিশেষ করে যুক্তরাষ্ট্র এবং ইউরোপীয় ইউনিয়ন তাদের আগের অবস্থানেই আছে বলে মনে হয়৷ তবে তারা সরকারকে কিছুটা সময় দিচ্ছে৷ তারা উপজেলা নির্বাচনের চূড়ান্ত ফলাফল দেখতে চাইছে৷'' ড. আহমদের মতে, ‘‘বিএনপি যদি শেষ পর্যন্ত উপজেলায় তাদের জয় ধরে রাখতে পারে, তাহলে আন্তর্জাতিক সম্প্রদায় এটাকে ব্যবহার করবে৷ তারা বলতে পারবে বিএনপি জনপ্রিয় দল৷ সব দলের অংশগ্রহণে একটি নতুন জাতীয় নির্বাচনের মাধ্যমে তাদের জনপ্রিয়তা প্রমাণের সুযোগের কথা তখন বলবে তারা৷'' অধ্যাপক ইমতিয়াজ আহমদের মতে, ‘‘এই উপজেলা নির্বাচনের মাধ্যমে বিএনপিও অনেকটা ঘুরে দাড়াবে৷ অধিকাংশ উপজেলা পরিষদের চেয়ারম্যান যদি তাদের দলে হয়, তাহলে তাদের পক্ষে আন্দোলন গড়ে তোলা সহজ হবে৷ তারাও বলতে পারবে যে, তারাই সবচেয়ে জনপ্রিয় দল৷'' তিনি বলেন, সরকারও হয়ত সেটা বুঝতে পেরেছে৷ তাই তারাও উপজেলা নির্বাচনকে আরো বেশি গুরুত্ব দিচ্ছে৷ তারা চাইছে, বাকি নির্বাচনে যেন তাদের প্রার্থীরা ভালো করেন৷ আর দুই দলের এই মনোভাবের কারণেই ক্রমে উপজেলা নির্বাচনে সহিংসতা বাড়ছে৷",
  "manualKeyPhrases" : [ "হিদার ক্রুডেন", "বিএনপি", "ড. ইমতিয়াজ আহমেদ", "ওপর", "চাপ বাড়বে", "দল" ],
  "automaticKeyPhrases" : [ "" ]
}