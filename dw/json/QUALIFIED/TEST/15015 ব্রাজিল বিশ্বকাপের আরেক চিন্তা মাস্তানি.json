{
  "docID" : 15015,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রাজিল-বিশ্বকাপের-আরেক-চিন্তা-মাস্তানি/a-17335598",
  "title" : "ব্রাজিল বিশ্বকাপের আরেক চিন্তা মাস্তানি",
  "date" : "01.01.2014",
  "writter" : "",
  "categories" : [ "খেলাধুলা" ],
  "article" : "এসে গেল ২০১৪৷ আরেকটি ফুটবল বিশ্বকাপের বছর৷ আবারও প্রিয় দলের সমর্থনে চিৎকার চ্যাঁচামেচিতে গলা ফাটানোর বছর৷ অন্য দলের সমর্থক বন্ধুদের সঙ্গে তর্কে জড়িয়ে পড়ার বছর৷ এবারের বিশ্বকাপের অন্যতম বিশেষত্ব হলো, খেলাটা হচ্ছে বিশ্বকাপের সবচেয়ে সফল দল ব্রাজিলের মাটিতে, সাম্বা নৃত্যের দেশে৷ কিন্তু গত কয়েকমাস ধরেই নানা আলোচনা, বিশেষ করে সমালোচনার, মুখে পড়েছে ব্রাজিল বিশ্বকাপের আয়োজন৷ সময়মতো স্টেডিয়াম নির্মাণের কাজ শেষ না হওয়া, আয়োজন নিয়ে দুর্নীতি, এত অর্থ ব্যয় করে ব্রাজিলে বিশ্বকাপ আয়োজনের প্রয়োজনীয়তা নিয়ে সেদেশের নাগরিকদের একাংশের প্রশ্ন – সব মিলিয়ে ২০১৩ সালে ব্রাজিলের সমালোচনাই হয়েছে বেশি৷ তবে ডিসেম্বরে ব্রাজিলে অনুষ্ঠিত বিশ্বকাপের ড্র অনুষ্ঠানের মধ্য দিয়ে সেসব সমালোচনার কিছুটা মুছে দিতে চেষ্টা করেছে দেশটি৷ আরেক চিন্তা মাস্তানি এত সব সমালোচনার সঙ্গে যোগ হলো বছর শেষের আরেক তথ্য৷ ২০১৩ সালে নাকি ব্রাজিলে ফুটবল সংক্রান্ত বিভিন্ন হামলার ঘটনায় ৩০ জন নিহত হয়েছে৷ ২০১২ সালের তুলনায় অবশ্য সংখ্যাটা একজন কম৷ কিন্তু তারপরও এতজন সমর্থকের মৃত্যুর ঘটনা নিশ্চয় ভালো কিছু নয়৷ এই তো ডিসেম্বর মাসেই ব্রাজিলের স্থানীয় লিগের দুই দলের সমর্থকদের মধ্যে মারামারির ঘটনা টেলিভিশনে সরাসরি দেখা গেছে৷ দর্শকরা দেখতে পেরেছেন কীভাবে একদলের সমর্থকরা আরেক দলের সমর্থকদের পিটিয়ে রক্তাক্ত করে ফেলছেন৷ ব্রাজিলের সমাজবিজ্ঞানী মাওরিসি মুরাড টেলিভিশনে সেই দৃশ্য দেখেছেন৷ ফুটবলে সহিংসতা নিয়ে তাঁর বই-ও বের হয়েছে৷ এসব দেখেশুনে মুরাডের আশঙ্কা, বিশ্বকাপের সময় বিদেশি সমর্থকরাও এমন হামলার শিকার হতে পারেন৷ তিনি মনে করেন, ‘হুলিগান' তথা মাস্তানদের দমনে সরকার কঠোর মনোভাব দেখাতে ব্যর্থ হওয়ায় ব্রাজিলে বারবার এ ধরনের ঘটনা ঘটে৷ তবে বিদেশি ফ্যানদের এখনই বোধ হয় আতঙ্কিত হওয়ার প্রয়োজন নেই৷ কেননা স্বয়ং ব্রাজিলের প্রেসিডেন্ট দিলমা রুসেফ বলেছেন, ফুটবল মাস্তানদের বিরুদ্ধে যথাসময় কঠোর অভিযান চালানো হবে৷ জেডএইচ/ডিজি (এএফপি, এপি)",
  "manualKeyPhrases" : [ "মাস্তানি", "২০১৪", "আয়োজন", "সাম্বা", "ব্রাজিল", "সমর্থক", "আরেক চিন্তা", "ফুটবল", "বিশ্বকাপ", "আশঙ্কা" ],
  "automaticKeyPhrases" : [ "" ]
}