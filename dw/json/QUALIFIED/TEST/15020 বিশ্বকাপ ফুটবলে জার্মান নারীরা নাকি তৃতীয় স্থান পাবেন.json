{
  "docID" : 15020,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকাপ-ফুটবলে-জার্মান-নারীরা-নাকি-তৃতীয়-স্থান-পাবেন/a-15182612",
  "title" : "বিশ্বকাপ ফুটবলে জার্মান নারীরা নাকি তৃতীয় স্থান পাবেন",
  "date" : "22.06.2011",
  "writter" : "",
  "categories" : [ "খেলাধুলা" ],
  "article" : "জার্মানির ট্যুবিঙেন বিশ্ববিদ্যালয়ের ৪ বিজ্ঞানী অনেক অঙ্ক কষে পূর্ববাণী করেছেন৷ তাঁদের কথা ফলে গেলে এবারের বিশ্বকাপ জয় করে নেবে মার্কিন যুক্তরাষ্ট্র৷ যে কোনো খেলার ফলাফল সম্পর্কে আগে থেকেই জানার আগ্রহ কমবেশি সবারই আছে৷ কেউ সেটা করেন রোমাঞ্চের জন্য, কেউ বা বাজি রাখেন বন্ধুদের সঙ্গে৷ তবে জুয়াড়িদের কাছে বিষয়টি খুবই গুরুত্বপূর্ণ৷ এক-একটি ম্যাচের পেছনে কোটি কোটি টাকার বাজি রাখে তারা৷ জার্মানির ‘অক্টোপাস পল'এর অকালমৃত্যুর পর খেলার ফলাফলের পূর্ববাণী তেমন আর শোনা যাচ্ছে না৷ এবার জার্মানিরই ট্যুবিঙেন বিশ্ববিদ্যালয় আসন্ন প্রমীলা বিশ্বকাপে বিভিন্ন দলের গুণাগুণ বিচার করে একটি রিপোর্ট প্রকাশ করেছে৷ দাঁড়িপাল্লায় তাদের ক্ষমতা ও দুর্বলতার তুলনা করে তাতে বৈজ্ঞানিক ভিত্তিতে তাদের সাফল্যের সম্ভাবনা তুলে ধরা হয়েছে৷ সেই তথ্য অনুযায়ী, পর পর দু-দুবার বিশ্বকাপ জয়ী জার্মানির প্রমীলা দল নাকি তৃতীয় স্থান অধিকার করবে৷ বিশ্ববিদ্যালয়ের ৪ জন বিজ্ঞানী বিস্তর অঙ্ক কষে আরও বার করেছেন, যে এবারের বিশ্বকাপের শিরোপা নিয়ে যাবে মার্কিন যুক্তরাষ্ট্রের নারীরা৷ ফাইনালে তারা নরওয়েকে পরাস্ত করে এই সাফল্য অর্জন করবে৷ সেমি ফাইনাল পর্যায়েই বিদায় নেবে জার্মানি৷ কোন কোন বিষয়ের ভিত্তিতে এই পূর্ববাণী করলেন বিজ্ঞানীরা? পরিশ্রম কম করেন নি তাঁরা৷ কে কেমন খেলে, সেই সব তথ্য তো বিচার করেছেনই – খেলোয়াড়দের শিক্ষাগত যোগ্যতা, আয়, অংশগ্রহণকারী দেশগুলির সমাজে নারীদের অধিকার ও তাদের অবস্থানের মতো বিষয়ের প্রতিও নজর দিয়েছেন তাঁরা৷ শুধু কে কত ভালো ফুটবল খেলে, তা বিচার করে এযাবৎ কোনো নির্ভরযোগ্য পূর্ববাণী করা সম্ভব হয় নি৷ তাই এবার অন্যান্য বিষয়গুলিও যোগ করা হয়েছে৷ তবে বিজ্ঞানীরা হলফ করে বলছেন না, যে বাস্তবে তাদের পূর্ববাণী হুবহু ফলে যাবে৷ জার্মান নারীরাই তৃতীয় বার বিশ্বকাপ জয় করে হ্যাট-ট্রিক করুন – মনে মনে তাঁরাও সেটা চান৷ গোটা দেশই ঠিক সেই মুহূর্তের জন্যই অপেক্ষা করে রয়েছে৷ আগামী ২৬শে জুন থেকে ১৭ই জুলাই পর্যন্ত জার্মানিতে বসছে প্রমীলা বিশ্বকাপের আসর৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "বিশ্ববিদ্যালয়", "জার্মান", "জার্মানি", "ফুটবল", "বিশ্বকাপ", "ট্যুবিঙেন" ],
  "automaticKeyPhrases" : [ "" ]
}