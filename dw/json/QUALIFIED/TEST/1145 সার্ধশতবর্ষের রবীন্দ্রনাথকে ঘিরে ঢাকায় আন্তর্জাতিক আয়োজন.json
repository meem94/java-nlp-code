{
  "docID" : 1145,
  "source" : "http://www.dw.com/",
  "lang" : "BN",
  "url" : "http://www.dw.com/bn/সার্ধশতবর্ষের-রবীন্দ্রনাথকে-ঘিরে-ঢাকায়-আন্তর্জাতিক-আয়োজন/a-15042075",
  "title" : "সার্ধশতবর্ষের রবীন্দ্রনাথকে ঘিরে ঢাকায় আন্তর্জাতিক আয়োজন",
  "date" : "01.05.2011",
  "writter" : "",
  "categories" : [ "বিনোদন" ],
  "article" : "বিশ্বকবি রবীন্দ্রনাথ ঠাকুরের সার্ধশত জন্মবার্ষিকীকে সামনে রেখে ঢাকায় আয়োজন করা হয়ে এক আন্তর্জাতিক সেমিনার৷ তিন দিনের এই সেমিনার শেষ হবে আজ৷ সেমিনারের প্রতিপাদ্য ‘কনটেমপোরাইজিং টেগোর এন্ড দ্য ওয়ার্ল্ড’৷ সেমিনারে বাংলাদেশ ভারতসহ বিশ্বের ১০টি দেশের রবীন্দ্র বোদ্ধা ও বিশেষজ্ঞরা অংশ নিচ্ছেন৷ রবীন্দ্রনাথের বিশাল সৃষ্টি ভাণ্ডারের নানা দিক নিয়ে মোট ৩৪টি প্রবন্ধ উপস্থান করছেন তাঁরা এই সেমিনারে৷ আজকের বিশ্বেও রবীন্দ্রনাথের চিন্তা এবং কাজ যে কত সাময়িক ও আধুনিক তা এসব প্রবন্ধে উঠে এসেছে৷ শুক্রবার উদ্বোধন হয় সেমিনারের৷ ঢাকা বিশ্ববিদ্যালেয়ের সেনেট হলে দেশি বিদেশি রবীন্দ্র গবেষকরা ৩দিনই এখানে তাদের নানা আলোচনা আর গবেষণার ফলাফল নিয়ে কথা বলেছেন৷ বিষয় অবশ্যই রাবীন্দ্রনাথ৷ আয়োজকদের একজন ঢাকা বিশ্ববিদ্যালেয়ের আন্তর্জাতিক সম্পর্ক বিভাগের অধ্যাপক ড. ইমতিয়াজ আহমেদ জানান, রবীন্দ্রনাথের সমাজ চিন্তা, তার বিশ্ব চিন্তা এবং বিশ্ব শান্তি নিয়ে তাঁর ভাবনা কম আলোচিত হয়েছে৷ তাঁর সহিত্যকর্ম নিয়ে আমরা যত ভাবি তাঁর এই মানবিক দিক নিয়ে আমরা তেমন সচেতন নই৷ তাঁর সেই চিন্তাকে সামনে রেখেই এই আয়োজন৷ তিনি জানান, ঢাকা বিশ্ববিদ্যালয়, বিশ্বভারতী আর নতুন দিল্লির জামেয়া মিলিয়া ইসলামিয়ার উদ্যোগে এই আয়োজন৷ ভারতের যশস্বী কথাসাহিত্যিক মহাশ্বেতা দেবী ঢাকায় এসেছেন এই আয়োজনের মধ্যমণি হয়ে৷ তিনি জানান, ১০ বছর বয়সে গিয়েছিলেন শান্তি নিকেতনে৷ রবীন্দ্রনাথের সান্নিধ্য এবং শিক্ষা পদ্ধতি তাঁর জীবধারা পাল্টে দিয়েছে৷ মহাশ্বেতা দেবী বলেন, রবীন্দ্রনাথ ছিলেন একজন বিশ্বজনীন চিন্তার মানুষ৷ তার কাজেও এর প্রতিফলন আছে৷ বাংলাদেশে ভারতের প্রাক্তন রাষ্ট্রদূত, বর্তমানে নতুন দিল্লির জামিয়া মিলিয়া বিশ্ববিদ্যালয়ের অধ্যাপক মুচকুন্দ দ্যুবে আয়োজকদের অন্যতম৷ তিনি বলেন, বিশ্বের এই পরিস্থিতিতে শান্তি প্রতিষ্ঠায় রবীন্দ্রনাথের চিন্তা ও দর্শন খুবই কার্যকর৷ রবীন্দ্রনাথের মানবতাবাদী দৃষ্টিভঙ্গি, কৃষিচিন্তা, পরিবেশ ও শিক্ষা নিয়ে ভাবনা তাকে আলোড়িত করে৷ এসব বিষয় নিয়ে তাঁর চিন্তা এবং দর্শন চির আধুনিক৷ আমষ্টারডাম বিশ্ববিদ্যালের ভারতীয় দর্শনের অধ্যাপক ভিক্টর রায়ল্যান্ড রবীন্দ্রনাথকে নিয়ে গবেষণা করছেন প্রায় এক দশক ধরে৷ তিনি জানান, পশ্চিমা বিশ্ব এখন কিছুটা হলেও রবীন্দ্রনাথ বিস্মৃত৷ কিন্তু তাদের রবীন্দ্রনাথের কাছ থেকে অনেক কিছু নেয়ার আছে৷ তিনি বলেন, রবীন্দ্রনাথের সাহিত্যকর্ম শুধু ইংরেজি নয়, নানা ভাষায় অনুবাদ হওয়া প্রয়োজন৷ তার চিন্তা ও দর্শন সারা বিশ্বে ছড়িয়ে দিতে হবে৷ এই সেমিনার সম্পূর্ণ রবীন্দ্রনাথকে আবিষ্কারের একটি পদক্ষেপ মাত্র৷ রবীন্দ্রনাথকে ধারণ করতে হলে তাঁকে জানতে হবে৷ আর তিনি যা দিয়ে গেছেন তা শুধু সাহিত্য নয় বিশ্ব শান্তি এবং ভ্রাতৃত্ব প্রতিষ্ঠায় অনন্য৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "ঢাকা", "বিশ্ববিদ্যালয়", "রবীন্দ্রনাথ", "বিশ্বভারতী", "মহাশ্বেতা" ],
  "automaticKeyPhrases" : [ "" ]
}