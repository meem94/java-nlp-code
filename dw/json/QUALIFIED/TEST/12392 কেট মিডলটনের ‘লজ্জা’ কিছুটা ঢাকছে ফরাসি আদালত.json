{
  "docID" : 12392,
  "source" : "http://www.dw.com/",
  "lang" : "BN",
  "url" : "http://www.dw.com/bn/কেট-মিডলটনের-লজ্জা-কিছুটা-ঢাকছে-ফরাসি-আদালত/a-16250247",
  "title" : "কেট মিডলটনের ‘লজ্জা’ কিছুটা ঢাকছে ফরাসি আদালত",
  "date" : "19.09.2012",
  "writter" : "",
  "categories" : [ "বিনোদন" ],
  "article" : "কেট মিডলটনের ‘টপলেস’ ছবি ছাপানো বন্ধে এবার উদ্যোগ নিয়েছে ফরাসি আদালত৷ ফরাসি ম্যাগাজিন যাতে ‘ডাচেস অফ কেমব্রিজ’এর এ ধরনের আর কোনো ছবি ছাপতে না পারে সে নির্দেশ দিয়েছে আদালত৷ বিপত্তির সূচনা কয়েকদিন আগে৷ প্রিন্স উইলিয়াম এবং তাঁর সহধর্মিনী কেট ছুটি কাটাতে গিয়েছিলেন দক্ষিণ ফ্রান্সে৷ সেখানে সংক্ষিপ্ত পোশাকে সূর্যস্নান করছিলেন কেট, সঙ্গে ছিলেন উইলিয়াম৷ কিন্তু বেরসিক পাপারাজ্জিরা সেসময় দীর্ঘ ও শক্তিশালী লেন্স ব্যবহার করে দূর থেকে কেটের অনেকগুলো ছবি তুলতে সক্ষম হয়৷ এরপর ফরাসি পত্রিকা ‘ক্লোজার' সেগুলোর কয়েকটি প্রকাশ করলে চারদিকে হৈচৈ শুরু হয়৷ শুধু কেট কিংবা প্রিন্স নয়, গোটা রাজ পরিবারের জন্য এটা ছিল চরম বিব্রতকর ব্যাপার৷ বিষয়টি এখানেই থেমে থাকেনি৷ ফরাসি ম্যাগাজিন দাবি করেছে, তাদের কাছে ডাচেস অফ কেমব্রিজ, মানে সাবেক কেট মিডলটনের আরো অনেক টপলেস ছবি আছে এবং সেগুলো তারা প্রকাশ করবে৷ এই ঘোষণার পর ফরাসি আদালতে হাজির হন কেট ও উইলিয়ামের আইনজীবীরা৷ কেটের বিব্রতকর ছবি প্রকাশের ক্ষেত্রে নিষেধাজ্ঞা চান তারা৷ আদালত মঙ্গলবার এই আবেদন মঞ্জুর করেছেন এবং কেটের টপলেস ছবি প্রকাশের ক্ষেত্রে নিষেধাজ্ঞা আরোপ করেছেন৷ একইসঙ্গে দক্ষিণ ফ্রান্সে তোলা ছবিগুলোর আসল সংস্করণ রাজ পরিবারকে দিয়ে দিতেও নির্দেশ দিয়েছেন আদালত৷ আদালতের এই রায় অবশ্য ভবিষ্যতে কেটের বিব্রতকর ছবি প্রকাশের ক্ষেত্রেও প্রযোজ্য হবে৷ ব্রিটিশ রাজবধূর খোলামেলা ছবিসহ ‘ক্লোজার' যে সংস্করণ ইতিমধ্যে প্রকাশ করেছে, সেটি প্রত্যাহারের কোনো নির্দেশ দেয়নি আদালত৷ প্রসঙ্গত, ফরাসি ম্যাগাজিন ক্লোজার ছাড়াও ইটালির একটি গসিপ ম্যাগাজিনে কেটের টপলেস ছবি প্রকাশিত হয়েছে৷ আয়ারল্যান্ডের একটি পত্রিকাও এই ছবি প্রকাশ করেছে৷ এছাড়া ইন্টারনেটেও কেট মিডলটনের আলোচিত টপলেস ছবি পাওয়া যাচ্ছে৷ উল্লেখ্য, ব্রিটিশ রাজপরিবারের সদস্যদের বিব্রতকর ছবি প্রকাশ একেবারে নতুন কিছু নয়৷ গত মাসে প্রিন্স হ্যারির দুটি নগ্ন ছবি প্রকাশ করে মার্কিন সেলিব্রেটি ম্যাগাজিন ‘টিএমজেড'৷ লাস ভেগাসের একটি হোটেলে তোলা ছবি দুটির একটিতে দেখা যাচ্ছে যে, হ্যারি পুরো নগ্ন অবস্থায় তাঁর দুই হাত দিয়ে যৌনাঙ্গ ঢেকে রেখেছেন৷ তাঁর সঙ্গে রয়েছে এক নগ্ন তরুণী৷ এআই/জেডএইচ (এএফপি, ডিপিএ)",
  "manualKeyPhrases" : [ "নিষেধাজ্ঞা", "নগ্ন", "হ্যারি", "তরুণী", "টপলেস", "যৌনাঙ্গ", "ছবি", "আদালত" ],
  "automaticKeyPhrases" : [ "" ]
}