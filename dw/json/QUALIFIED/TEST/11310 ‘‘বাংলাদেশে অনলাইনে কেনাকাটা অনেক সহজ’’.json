{
  "docID" : 11310,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশে-অনলাইনে-কেনাকাটা-অনেক-সহজ/a-17328239",
  "title" : "‘‘বাংলাদেশে অনলাইনে কেনাকাটা অনেক সহজ’’",
  "date" : "29.12.2013",
  "writter" : "",
  "categories" : [ "বিজ্ঞান পরিবেশ" ],
  "article" : "বাংলাদেশে ইন্টারনেটে কেনাকাটা এখন অনেক সহজ হয়ে গেছে বলে মনে করেন মাহমুদুল হাসান সোহাগ৷ রকমারি ডটকমের এই প্রধান নির্বাহী কর্মকর্তা তাঁর ওয়েবসাইটে শীঘ্রই যোগ করবেন আরো অনেক পণ্য৷ বাংলাদেশে অনলাইনভিত্তিক কেনাকাটা সহজ নয় – এমন একটা ধারণা আছে অনেকের মাঝে৷ বিশেষ করে অনলাইনে পণ্য কেনার পর বিল পরিশোধ করাটা এতকাল জটিলই ছিল মনে করা হতো৷ কিন্তু রকমারি ডটকমের প্রধান নির্বাহী কর্মকর্তা মাহমুদুল হাসান সোহাগ জানালেন ভিন্ন কথা৷ ডয়চে ভেলেকে তিনি বলেন, ‘‘বাংলাদেশে আমাদের নীতি হচ্ছে ‘ক্যাশ অন ডেলিভারি৷' সম্প্রতি আমরা কার্ডও চালু করেছি৷ তবে ‘ক্যাশ অন ডেলিভারি' প্রক্রিয়াটি সবচেয়ে সোজা৷ কারণ এক্ষেত্রে একজন মানুষ পণ্য হাতে পেয়ে এবং গুণাগুণ যাচাই করে টাকা দিচ্ছে৷'' সোহাগ মনে করেন, ‘‘ইউরোপ, অ্যামেরিকায় একজন মানুষ অনলাইন কেনাকাটায় যত সুবিধা পাচ্ছে, তারচেয়ে বেশি সুবিধা বাংলাদেশের মানুষ পাচ্ছে৷ আর কার্ডের মাধ্যমে পে করার ব্যাপারটিও এখন অনেক সহজ হয়ে গেছে৷'' রকমারি ডটকমে এই মুহূর্তে শুধু বই বিক্রি হচ্ছে৷ ফলে প্রশ্ন জাগে, শুধু বই বিক্রি করা একটা ওয়েবসাইটের নাম রকমারি হওয়াটা কতটা মানানসই? অডিও শুনুন 03:02 সাক্ষাৎকারটি শুনতে ক্লিক করুন এখানে সোহাগ স্বীকার করেন, নামটা হয়ত এই মুহূর্তে ব্যাপক অর্থ বহন করছে না৷ তবে রকমারি ডটকমে এখন রকমারি বই পাওয়া যাচ্ছে৷ আর জানুয়ারি মাস থেকে পাওয়া যাবে রকমারি পণ্যও৷ অনেকটা অ্যামাজন ডটকমের আদলে শুরুটা করেছেন সোহাগরা৷ প্রথমে বই বিক্রি, তারপর অন্যান্য পণ্য৷ শুধু বাংলাদেশ নয়, বিদেশে বসবাসরত বাঙালিরাও কেনাকাটা করতে পারবেন রকমারি ডটকমে৷ সোহাগের স্বপ্নও বড়৷ তিনি চান, বাংলাদেশের বাইরেও তাঁর ওয়েবসাইটটি জনপ্রিয় করতে৷ যাতে গোটা বিশ্বে বসবাসরত বাঙালি সম্প্রদায়ের পাশাপাশি বিদেশিরাও তাঁর সাইটের সুফল নিতে পারে৷ অনলাইন কেনাকাটা নিয়ে বাংলাদেশ সরকার বা বাংলাদেশ ব্যাংকের বর্তমান নীতিতে সন্তুষ্ট রকমারি ডটকমের নির্বাহী কর্মকর্তা৷ তাঁর আশা, অনলাইন কেনাকাটা বা ই-কমার্সের ধারাকে বাংলাদেশে আরো জনপ্রিয় করে তুলতে সহায়তা করবে সরকার৷ কেননা, সাধারণ মানুষের মধ্যে অনলাইনে কেনাকাটার ধারণাটা এখনো পরিষ্কার নয়৷ তাই এক্ষেত্রে সরকারের কাজ করার সুযোগ রয়েছে৷ আর রাজনৈতিক সংকট দূর হলে ব্যবসা-বাণিজ্যও ভালো হবে, মনে করেন সোহাগ৷ সাক্ষাৎকার: আরাফাতুল ইসলাম সম্পাদনা: জাহিদুল হক",
  "manualKeyPhrases" : [ "বাংলাদেশ", "অনলাইন", "কেনাকাটা", "বই", "বিক্রি", "সহজ", "ডেলিভারি" ],
  "automaticKeyPhrases" : [ "" ]
}