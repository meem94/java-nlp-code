{
  "docID" : 15340,
  "source" : "http://www.dw.com/",
  "lang" : "BN",
  "url" : "http://www.dw.com/bn/অলিম্পিকে-খেলোয়াড়দের-হ্যান্ডশেক-করা-নিষিদ্ধ/a-15792474",
  "title" : "অলিম্পিকে খেলোয়াড়দের হ্যান্ডশেক করা নিষিদ্ধ?",
  "date" : "07.03.2012",
  "writter" : "",
  "categories" : [ "খেলাধুলা" ],
  "article" : "ব্রিটিশ অলিম্পিক টিম যেন টুর্নামেন্ট চলাকালে কারো সঙ্গে হাত না মেলায় – এই উপদেশ দিয়েছেন খেলোয়াড়দের চিকিৎসকরা৷ তবে ব্রিটিশ সরকার এ তথ্য তা পুরোপুরি নাকচ করে দিয়েছে৷ চিকিৎসকরা জানিয়েছে, অন্যান্যদের সঙ্গে হাত মেলালে যে কোনো ধরণের জীবাণু খেলোয়াড়দের সংস্পর্শে আসবে এবং তাতে খেলোয়াড়রা অসুস্থ হয়ে পড়তে পারে৷ আর তার ফলে তাদের পারফরমেন্স খারাপ হতে পারে৷ যদিও ব্রিটিশ সরকার জানিয়েছে, প্রতিপক্ষ, রেফারি এবং অন্যান্যদের সঙ্গে হাত না মেলানো হবে অত্যন্ত নিষ্ঠুর এবং অবিবেচকের মতো আচরণ৷ শেষ খবর পাওয়া পর্যন্ত জানা গেছে যে, ব্রিটিশ অলিম্পিক অ্যাসোসিয়েশন তাদের খেলোয়াড়দের অতিথিদের সঙ্গে হাত মেলাতে দেবেন৷ তবে এরপরই খুব ভালো করে হাত ধুয়ে ফেলতে হবে এবং তা দেরি না করেই৷ অ্যাসোসিয়েশনের পরিচালক ড্যারিল সিবেল জানান, ব্রিটেনের প্রায় সাড়ে পাঁচশো অ্যাথলেট সারা বিশ্ব থেকে আগত অতিথিদের স্বাগত জানাবে৷ তিনি বলেন, ‘‘আমরা কখনোই সরাসরি বলিনি যে অতিথি বা অন্য খেলোয়াড়দের সঙ্গে হাত মেলানো যাবে না৷ আমরা বলেছি, স্বাস্থ্য সম্মত উপায় মেনে চলতে৷ সংক্রামক ব্যাধি এড়াতে সঙ্গে সঙ্গে হাত ধুয়ে ফেলতে হবে৷ কারণ, আমরা কোনো অবস্থাতেই চাই না যে টুর্নামেন্ট চলাকেল কোনো খেলোয়াড় অসুস্থ হয়ে পড়ুক৷'' অ্যাসোসিয়েশনের প্রধান চিকিৎসক ডা. আয়ান ম্যাক কার্ডি সাংবাদিকদের বলেন, অলিম্পিক ভিলেজে যেহেতু সবার অবাধ প্রবেশ থাকবে, তাই সাবধান থাকা উচিত৷ তাই হ্যান্ডশেক বা করমর্দন ব্যান করার যে সিদ্ধান্ত নেয়া হয়েছিল তা ছিল সঠিক একটি সিদ্ধান্ত৷ তাঁর এই বক্তব্যের ফলে ব্রিটেনের প্রচার মাধ্যমগুলো সরব হয়৷ স্বাস্থ্য মন্ত্রণালয়ের পক্ষ থেকে বলা হয়, ‘‘আমরা সবসময়ই বলছি যে বাইরে থেকে ফিরে ঘরে ঢুকে সবার আগে বেশ ভালো করে হাত ধুতে৷ আমরা জানি প্রতিদিন আমরা বিভিন্ন জায়গায় যাই, বিভিন্ন জিনিস ছুঁই, ধরি – এসব জায়গা থেকে জীবাণু আমাদের সংস্পর্শে আসে বা আসতে পারে৷ কিন্তু তাই বলে অলিম্পিক অতিথিদের সঙ্গে হ্যান্ডশেক করা যাবে না, তা কিছুতেই গ্রহণযোগ্য নয়৷ আর অ্যাথলেটরা কী বলছেন? পিট রিড তাই টুইটার অ্যাকাউন্টে লিখেছেন, ‘‘আমরা কী সবসময়ই ডিসইনফেক্ট করার জন্য একটি বোতল সঙ্গে নিয়ে ঘুরতে পারি না? তাহলে সবার সঙ্গে হাতও মেলানো হবে আবার সঙ্গে সঙ্গে হাত জীবাণুমুক্ত করাও সম্ভব হবে৷'' ট্রায়াথলেট হলি অ্যাভিল জানান, ‘‘২০০৮ সালে বেজিং অলিম্পিকে আমি খুব খারাপ ধরণের ভাইরাসে আক্রান্ত হয়েছিলাম৷ আমাকে খেলতে দেয়া হয়নি৷ হতে পারে আমি খুব বেশি হ্যান্ডশেক করেছিলাম৷'' প্রতিবেদন: মারিনা জোয়ারদার সম্পাদনা: দেবারতি গুহ",
  "manualKeyPhrases" : [ "খেলোয়াড়", "চিকিৎসক", "অলিম্পিক", "ব্রিটিশ অলিম্পিক", "হ্যান্ডশেক" ],
  "automaticKeyPhrases" : [ "" ]
}