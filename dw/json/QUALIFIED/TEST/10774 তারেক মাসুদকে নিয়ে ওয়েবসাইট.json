{
  "docID" : 10774,
  "source" : "http://www.dw.com/",
  "lang" : "BN",
  "url" : "http://www.dw.com/bn/তারেক-মাসুদকে-নিয়ে-ওয়েবসাইট/a-17015408",
  "title" : "তারেক মাসুদকে নিয়ে ওয়েবসাইট",
  "date" : "13.08.2013",
  "writter" : "",
  "categories" : [ "ব্লগওয়াচ" ],
  "article" : "প্রখ্যাত চলচ্চিত্রকার তারেক মাসুদ এবং চলচ্চিত্রগ্রাহক ও সাংবাদিক মিশুক মুনীর এর দ্বিতীয় মৃত্যুবার্ষিকী মঙ্গলবার৷ ২০১১ সালের ১৩ আগস্ট মানিকগঞ্জের জোঁকা এলাকায় এক সড়ক দুর্ঘটনায় নিহত হন তাঁরা৷ ফেসবুকে তাঁদের স্মরণ করেছেন যুক্তরাষ্ট্র প্রবাসী অধ্যাপক আলী রিয়াজ৷ স্ট্যাটাসে তিনি লিখেছেন, ‘‘গত দুবছর ধরে মনে হয় ১৩ আগস্ট দিনটা যদি ক্যালেন্ডারে না থাকতো!'' এরপর আবার মন্তব্যের জায়গায় লিখেছেন, ‘‘১৩ আগস্ট ২০১১ সালে বাংলাদেশ হারিয়েছে দুই কৃতি সন্তানকে; আমি হারিয়েছি আমার দুই বন্ধুকে৷ এক লহমায় আমার বন্ধুদের নাম অতীতের তালিকায় যুক্ত হয়েছে৷ আমাদের ৩৫ বছরের বেশি সময়ের জানাশোনা, কত কাজ বাকি থাকলো, কত কথা হল না বলা এখন কেবল স্মৃতি৷ কেমন করে বলি...৷'' সাবা চৌধুরী লিখেছেন, ‘‘কিছু কষ্ট চাইলেও ভোলা যায় না৷ ভুলে থাকার চেষ্টা করা যায় মাত্র৷'' এদিকে, বেলায়াত ‘সামহয়্যার ইন ব্লগ'এ জানিয়েছেন তারেক মাসুদ ও মিশুক মুনীরের ২য় মৃত্যুবার্ষিকী উপলক্ষ্যে মঙ্গলবার শাহবাগের জাতীয় জাদুঘরের সামনে একটি স্মরণ অনুষ্ঠানের আয়োজন করেছে ‘ম্যুভিয়ানা ফিল্ম সোসাইটি৷' একই ব্লগে ২০১১ সালের অক্টোবর মাসে প্রকাশিত একটি লেখা মঙ্গলবার আবারও পোস্ট করেন ‘লাল দরজা'৷ সেখানে তিনি ক্যানাডার টরোন্টোতে মিশুক মুনীরের সঙ্গে কাটানো কিছু স্মৃতির কথা তুলে ধরেন৷ চলচ্চিত্র নিয়ে লেখালেখি করা ঢাকা বিশ্ববিদ্যালয়ের শিক্ষক ফাহমিদুল হক ফেসবুকে লিখেছেন, ‘‘কর্মের মধ্যে তাঁরা (তারেক ও মুনীর) বেঁচে আছেন৷ বিশেষত তারেক মাসুদকে আমি সারা বছরই স্মরণ করি৷ তাই আজও করলাম৷'' এই স্ট্যাটাসের সঙ্গে তিনি দুজনের একটি ছবি পোস্ট করেছেন, যেটা তারেক মাসুদকে নিয়ে তৈরি একটি ওয়েবসাইট থেকে নেয়া বলে জানান ফাহমিদুল হক৷ এই ওয়েবসাইটটি তারেকের স্ত্রী ক্যাথরিন ভালোভাবে সাজাচ্ছেন বলেও জানান তিনি৷ এদিকে তারেক মাসুদকে নিয়ে ডয়চে ভেলের কন্টেন্ট পার্টনার বিডিনিউজ টোয়েন্টিফোর ডটকম এ ‘চলচ্চিত্রের আসল নায়ক' শিরোনামে একটি লেখা লিখেছেন নির্মাতা প্রসূন রহমান, যিনি তারেক মাসুদকে কাছ থেকে দেখেছিলেন৷ সংকলন: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "স্মরণ", "তারেক মাসুদ", "চলচ্চিত্র", "চলচ্চিত্রগ্রাহক", "মিশুক মুনীর" ],
  "automaticKeyPhrases" : [ "" ]
}