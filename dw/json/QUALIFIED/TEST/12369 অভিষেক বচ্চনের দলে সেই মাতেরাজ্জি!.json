{
  "docID" : 12369,
  "source" : "http://www.dw.com/",
  "lang" : "BN",
  "url" : "http://www.dw.com/bn/অভিষেক-বচ্চনের-দলে-সেই-মাতেরাজ্জি/a-17919886",
  "title" : "অভিষেক বচ্চনের দলে সেই মাতেরাজ্জি!",
  "date" : "14.09.2014",
  "writter" : "",
  "categories" : [ "খেলাধুলা" ],
  "article" : "জিনেদিন জিদানের ২০০৬ বিশ্বকাপ জয়ের স্বপ্ন দুঃস্বপ্নে পরিণত হয়েছে তাঁর কারণে৷ তাঁর কারণেই আবার ইটালি জিতেছিল জার্মানিতে অনুষ্ঠিত ২০০৬ বিশ্বকাপ৷ ভারতে সাড়া জাগানো টুর্নামেন্ট আইএসএল-এ খেলতে আসছেন সেই মার্কো মাতেরাজ্জি৷ ইন্ডিয়ান সুপার লিগ (আইএসএল)-এর এক মুখপাত্র জানান, আগামী বৃহস্পতিবারের মধ্যেই ভারতে আসবেন মাতেরাজ্জি৷ বলিউড তারকা অভিষেক বচ্চনের দল চেন্নাইয়ের সঙ্গে খেলোয়াড় এবং কোচ হিসেবে যোগ দেবেন তিনি৷ কয়েকদিন আগে ভারতের ফুটবলপ্রেমীদের চমকে দিয়েছিল এফসি গোয়া দলে কোচ হিসেবে ব্রাজিলিয়ান কিংবদন্তি জিকোর যোগ দেয়ার খবর৷ ২০০৬ বিশ্বকাপজয়ী ইটালি দলের ফরোয়ার্ড দেল পিয়েরোর দিল্লি ফ্র্যাঞ্চাইজিতে যোগ দেয়ার খবরেও চমক ছিল৷ তবে সব চমক বোধহয় ম্লান হয়ে গেল মাতেরাজ্জির চেন্নাই দলের সঙ্গে চুক্তিবদ্ধ হওয়ার খবরে৷ রক্ষণভাগের খেলোয়াড়রা সাধারণত পাদপ্রদীপ থেকে দূরেই থাকেন৷ মাতেরাজ্জি ব্যতিক্রম৷ যেখানেই যান, প্রচারমাধ্যম খুঁজে নেয় তাঁকে৷ খুঁজে নেয়ার কারণ শুধু ইটালিকে বিশ্বকাপ জেতানো নয়৷ ২০০৬-এর আগেও তিনবার (১৯৩৪, ১৯৩৮, ১৯৮২) বিশ্বকাপ জিতেছে ইটালি৷ কিন্তু কোনো ডিফেন্ডারকে নিয়ে সিকিভাগ মাতামাতি হয়েছে কিনা সন্দেহ৷ ২০০৬-এর ৮ বছর পরও মাতেরাজ্জি আলোচনা-সমালোচনায় আছেন, থাকবেনও বহুকাল৷ বার্লিনে অনুষ্ঠিত ফাইনালে তাঁর ফাউলের কারণেই পেনাল্টি পেয়েছিল ফ্রান্স৷ পেনাল্টিতে গোল করে দলকে এগিয়ে নিয়েছিলেন জিনেদিন জিদান৷ ইটালি সমতা ফেরালেও ম্যাচে ফ্রান্সেরই প্রাধান্য ছিল৷ কিন্তু অতিরিক্ত সময়ে ঘটে বিস্ময়কর এক ঘটনা৷ বুকে ঢুঁশ মেরে মাতেরাজ্জিকে ফেলে দেন জিদান৷ লাল কার্ড দেখে মাঠ ছাড়তে হয় তাঁকে৷ ১০ জনের দল ফ্রান্স কোনোরকমে অতিরিক্ত সময় পার করলেও টাইব্রেকারে হার (৫-৩) এড়াতে পারেনি৷ পরে জিদান বলেছেন, তাঁর বোনকে নিয়ে মাতেরাজ্জি বাজে কথা বলায় মেজাজ হারিয়ে ফেলার কারণেই বিশ্বকাপ ফাইনালে লাল কার্ড দেখার মতো কাণ্ড করতে বাধ্য হয়েছিলেন৷ আইএসএল-এ জিকো, দেল পিয়েরো, মাতেরাজ্জির আগেও যোগ দিয়েছেন বেশ কয়েকজন সাবেক তারকা৷ ইটালির আলেসান্দ্রো দেল পিয়েরো, ফ্রান্সের দাভিদ ত্রেজেগে এবং রোব্যা (রবার্ট) পিরেস, স্পেনের লুইস গার্সিয়া আর ইংল্যান্ডের ডেভিড জেমসও আছেন সেই তালিকায়৷ এসিবি/জেডএইচ (রয়টার্স)",
  "manualKeyPhrases" : [ "ইটালি", "জিনেদিন জিদান", "ফ্রান্স", "ইন্ডিয়ান সুপার লিগ", "আইএসএল", "বিশ্বকাপ" ],
  "automaticKeyPhrases" : [ "" ]
}