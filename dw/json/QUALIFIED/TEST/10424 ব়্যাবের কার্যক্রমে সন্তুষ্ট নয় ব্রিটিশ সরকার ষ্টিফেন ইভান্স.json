{
  "docID" : 10424,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব়্যাবের-কার্যক্রমে-সন্তুষ্ট-নয়-ব্রিটিশ-সরকার-ষ্টিফেন-ইভান্স/a-15115538",
  "title" : "ব়্যাবের কার্যক্রমে সন্তুষ্ট নয় ব্রিটিশ সরকার: ষ্টিফেন ইভান্স",
  "date" : "29.05.2011",
  "writter" : "",
  "categories" : [ "বিশ্ব" ],
  "article" : "বাংলাদেশের এলিট ফোর্স ব়্যাবের কার্যক্রমে সন্তুষ্ট নয় ব্রিটিশ সরকার৷ তাই ব়্যাবের জন্য তাদের সহায়তা অব্যাহত থাকবে কিনা তা ব়্যাবের কার্যক্রমের উপর নির্ভর করছে৷ ঢাকায় বিদায়ী ব্রিটিশ রাষ্ট্রদূত ষ্টিফেন ইভান্স একথা বলেছেন৷ তাঁর মতে বাংলাদেশের বড় সমস্যা রাজনৈতিক সংঘাত এবং অবিশ্বাস৷ আজ ঢাকায় কূটনৈতিক রিপোর্টারদের এক অনুষ্ঠানে বাংলাদেশের বিভিন্ন বিষয়ে কথা বলেন ব্রিটিশ রাষ্ট্রদূত ষ্টিফেন ইভান্স৷ তিনি বলেন, বাংলাদেশের অভ্যন্তরীণ বিষয়ে তাঁর সরকারের আগ্রহ কম৷ তবে বাংলাদেশে গণতন্ত্রকে সফল দেখতে চায় তাঁর সরকার৷ তিনি বলেন, গত নির্বাচনের মত আগামী নির্বাচনও সুষ্ঠু এবং নিরপেক্ষ হওয়া দরকার৷ তবে তা তত্ত্বাবধায়ক সরকারের অধীনে হবে না অন্য কোন ব্যবস্থায় হবে তা বাংলাদেশের অভ্যন্তরীণ বিষয় বলে তিনি মনে করেন৷ ষ্টিফেন ইভান্স বলেন, বাংলাদেশের বড় সমস্যা রাজনৈতি সংঘাত এবং অবিশ্বাস৷ তিনি বলেন, যুক্তরাজ্যে গণতন্ত্র সফল হওয়ার বড় কারণ শক্তিশালী বিরোধী দল৷ তারা সংসদে কার্যকর ভূমিকা রাখে৷ তিনি বাংলাদেশের বিরোধী দলীয় নেত্রী খালেদা জিয়ার ব্রিটেন সফরের কথা উল্লেখ করে বলেন, বিবোধী দলের সংসদে যাওয়া উচিত৷ নয়তো সংসদ কার্যকর হবে না৷ সাংবাদিকদের সঙ্গে আলোচনায় ব়্যাবের ক্রসফায়ার এবং মানবাধিকার লঙ্ঘনের বিষয়ও উঠে আসে৷ ব্রিটিশ রাষ্ট্রদূত বলেন, ব়্যাবকে প্রথম দিকে তাঁর সরকার মানবাধিকার বিষয়ে প্রশিক্ষণ দিয়েছে৷ কিন্তু সাম্প্রতিক সময়ে ব়্যাব মানবাধিকার লঙ্ঘন করছে৷ ভবিষ্যতে ব়্যাবকে সহায়তা দেয়া হবে কিনা তা ব়্যাবের কার্যক্রম মূল্যায়ন করে সিদ্ধান্ত নেয়া হবে৷ তিনি বলেন, তাঁর সরকার এবং তাঁর দেশের জনগণ মানবাধিকারকে মূল্য দেয়৷ মানবাধিবার লঙ্ঘনকারী কোন প্রতিষ্ঠানকে তারা সহায়তা দেয় না৷ ষ্টিফেন ইভান্স বলেন, গত ৪০ বছরে বাংলাদেশের ইতিবাচক অগ্রগতি লক্ষ্যণীয়৷ তিনি বলেন বাংলাদেশের উন্নয়ন এবং জলবায়ু পরিবর্তনসহ নানা ইস্যুতে যুক্তরাজ্য পাশে থাকবে৷ প্রতিবেদন: হারুন উর রশীদ স্বপন, ঢাকা সম্পাদনা: ফাহমিদা সুলতানা",
  "manualKeyPhrases" : [ "ইভান্স", "কার্যক্রমে", "নয়", "ব়্যাবের", ": ষ্টিফেন", "সন্তুষ্ট", "ব্রিটিশ", "সরকার" ],
  "automaticKeyPhrases" : [ "" ]
}