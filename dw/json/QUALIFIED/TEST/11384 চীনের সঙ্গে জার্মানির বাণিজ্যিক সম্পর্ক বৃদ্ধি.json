{
  "docID" : 11384,
  "source" : "http://www.dw.com/",
  "lang" : "BN",
  "url" : "http://www.dw.com/bn/চীনের-সঙ্গে-জার্মানির-বাণিজ্যিক-সম্পর্ক-বৃদ্ধি/a-16207505",
  "title" : "চীনের সঙ্গে জার্মানির বাণিজ্যিক সম্পর্ক বৃদ্ধি",
  "date" : "30.08.2012",
  "writter" : "",
  "categories" : [ "বিশ্ব" ],
  "article" : "চীনের সঙ্গে বাণিজ্যিক সম্পর্ক বাড়াতে সেদেশ সফর করছেন জার্মান চ্যান্সেলর আঙ্গেলা ম্যার্কেল৷ সাত মাসের মধ্যে এই নিয়ে দ্বিতীয়বার তিনি চীন গেলেন৷ ইউরো সংকট প্রসঙ্গও চলে এসেছে এই সফরে৷ বৃহস্পতিবার চীনের পক্ষ থেকে জানানো হয় যে তারা সাড়ে তিন বিলিয়ন ডলারের একটি চুক্তি করেছে জার্মানির সঙ্গে৷ এই অর্থের বিনিময়ে তারা ইউরোপের বিমান প্রস্তুত কোম্পানি এয়ারবাস থেকে ৫০টি এ-৩২০ বিমান কিনবে৷ এর আগে জার্মান গাড়ি কোম্পানি ফল্ক্সভাগেন পূর্বের তিয়ানজিন শহরে তাদের একটি গাড়ি নির্মাণ কারখানা স্থাপনের চুক্তি করে৷ এজন্য তারা চীনা কর্তৃপক্ষের সঙ্গে ২৯০ মিলিয়ন ডলারের একটি চুক্তি করেছে৷ এর বাইরে ইউরোকপ্টার নিয়েও জার্মানির সঙ্গে চীনের সাড়ে ১২ মিলিয়ন ডলারের একটি চুক্তি হয়েছে বলে জানিয়েছে বার্তা সংস্থা এএফপি৷ তবে এই চুক্তির বিস্তারিত কিছু জানানো হয়নি৷ জার্মানির চ্যান্সেলর আঙ্গেলা ম্যার্কেল সফরের প্রথম দিনই দেখা করেছেন চীনের প্রেসিডেন্ট হু জিন্তাও এবং প্রধানমন্ত্রী ওয়েন জিয়াবাও এর সঙ্গে৷ তাদের মধ্যেকার আলোচনায় চলে এসেছে ইউরোপের আর্থিক সঙ্কট প্রসঙ্গ৷ ইউরো জোনের আর্থিক সংকট এখন চীনকেও ধরতে শুরু করেছে৷ আলোচনা শেষে এক যৌথ সংবাদ সম্মেলনে চীনা প্রধানমন্ত্রী ওয়েন জিয়াবাও বলেন, ইউরোপীয় ইউনিয়নে চীন তার বিনিয়োগ অব্যাহত রাখবে৷ তবে সেক্ষেত্রে যে ঝুঁকি রয়েছে সেটি পুরোপুরি বিবেচনাও করতে হবে৷ ইউরো জোনকে আর্থিক সঙ্কট থেকে তুলতে ইউরোপীয় ইউনিয়ন, ইউরোপীয় কেন্দ্রীয় ব্যাংক এবং আন্তর্জাতিক অর্থ তহবিলের সঙ্গে আরও বেশি যোগাযোগ করতে বেইজিং প্রস্তুত বলে জানান চীনা প্রধানমন্ত্রী৷ এদিকে ইউরো জোনের সংস্কার কার্যক্রম নিয়ে চীনকে আশ্বস্ত করেছেন জার্মান চ্যান্সেলর৷ ম্যার্কেল বলেন, ‘‘আমি প্রধানমন্ত্রী ওয়েন জিয়াবাওকে বলেছি যে সংস্কার কার্যক্রম অব্যাহত রয়েছে এবং ইউরোকে একটি শক্তিশালী মুদ্রায় পরিণত করার জন্য রাজনৈতিক সদিচ্ছা আমাদের রয়েছে৷'' এদিকে সৌর বিদ্যুৎ প্যানেল নিয়ে ইউরোপীয় কোম্পানিগুলোর আপত্তিকে পাত্তা দেননি ম্যার্কেল৷ তিনি জানিয়েছেন, চীনের সঙ্গে আলোচনার মাধ্যমে এই সমস্যার সমাধান করা উচিত৷ সম্প্রতি ইউরোপের কোম্পানিগুলো অভিযোগ এনেছে যে চীনা সৌর প্যানেল প্রস্তুত কোম্পানিগুলো সরকারের কাছ থেকে ভর্তুকি নিয়ে ব্যবসায় বাড়তি সুবিধা আদায় করছে৷ তবে ম্যার্কেল জানিয়েছেন, এটি নিয়ে চীনা কোম্পানিগুলোর ওপর কোন ধরণের বাধা নিষেধ আরোপের পক্ষে তিনি নন৷ উল্লেখ্য, ইউরোপে চীনের সবচেয়ে বড় বাণিজ্য সহযোগী দেশ হলো জার্মানি৷ চীন ইউরোপ থেকে যত পণ্য আমদানি করে তার অর্ধেক যায় জার্মানি থেকে৷ আরআই/এসবি (এএফপি)",
  "manualKeyPhrases" : [ "বাণিজ্যিক সম্পর্ক", "এ-৩২০", "চীন", "আঙ্গেলা ম্যার্কেল", "জার্মানি", "প্রেসিডেন্ট হু জিন্তাও", "চ্যান্সেলর", "ওয়েন জিয়াবাও" ],
  "automaticKeyPhrases" : [ "" ]
}