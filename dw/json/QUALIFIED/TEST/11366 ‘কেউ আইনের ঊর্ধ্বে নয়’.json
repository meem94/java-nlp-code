{
  "docID" : 11366,
  "source" : "http://www.dw.com/",
  "lang" : "BN",
  "url" : "http://www.dw.com/bn/কেউ-আইনের-ঊর্ধ্বে-নয়/a-16408667",
  "title" : "‘কেউ আইনের ঊর্ধ্বে নয়’",
  "date" : "30.11.2012",
  "writter" : "আরাফাতুল ইসলাম",
  "categories" : [ "বিশ্ব" ],
  "article" : "পোশাক কারখানায় অগ্নিকাণ্ডে প্রাণহানি প্রসঙ্গে বিজিএমইএ প্রেসিডেন্ট সফিউল ইসলাম বলেছেন, ‘কেউই আইনের ঊর্ধ্বে নয় এবং আইনকে প্রতিপালন করা আমাদের কর্তব্য’৷ তাজরিন কারখানায় অগ্নিকাণ্ডে জড়িতদের শাস্তির বিষয়ে একথা বলেন তিনি৷ ঢাকার অদূরে আশুলিয়ায় অবস্থিত তাজরিন ফ্যাশনস লিমিটেডের পোশাক কারখানায় অগ্নিকাণ্ডের সূচনা হয় শনিবার রাতে৷ পরদিন জানা যায়, অগ্নিকাণ্ডে প্রাণ হারিয়েছে কমপক্ষে ১১০ ব্যক্তি৷ বাংলাদেশের পোশাক উৎপাদন এবং রপ্তানিকারক প্রতিষ্ঠানগুলোর সংগঠন বিজিএমইএ'র প্রেসিডেন্ট সফিউল ইসলাম এই অগ্নিকাণ্ডের বিষয়ে মঙ্গলবার বলেন, ‘‘বিষয়টি এখন তদন্তাধীন৷ এই বিষয়ে তিনটি কমিটি হয়েছে৷ তদন্ত থেকে বেরিয়ে আসবে কি কারণে এই অগ্নিকাণ্ড হয়েছে৷'' বলাবাহুল্য, বাংলাদেশে পোশাক কারখানায় অগ্নিকাণ্ডের ঘটনা এবারই প্রথম নয়৷ গত কয়েক বছরে বেশ কয়েকবার এরকম অগ্নিকাণ্ড ঘটেছে, ঘটেছে প্রাণহানি৷ সফিউল ইসলাম জানান, ১৯৯৭ সালে চৌধুরী নিটিংয়ে অগ্নিকাণ্ডের ঘটনায় অনেক প্রাণহানির পর এই বিষয়ে সতর্ক হয় বিজিএমইএ এবং বিশেষ সেল গঠন করে অগ্নিকাণ্ড প্রতিরোধে জনসচেতনতা গড়ে তোলার কার্যক্রম শুরু করে৷ তবে বিজিএমইএ'র এসব কর্মকাণ্ড রুখতে পারেনি তাজরিনের আগুন৷ বরং কারখানাটিতে আগুন লাগার কয়েক ঘণ্টার মধ্যেই ঝরে গেছে ১১০টি তাজা প্রাণ৷ অভিযোগ উঠেছে, কারখানাটি তিনতলা পর্যন্ত করার সরকারি অনুমতি ছিল, অথচ করা হয়েছে নয়তলা৷ তাছাড়া সেটিতে সঠিক ‘ফায়ার এক্সিট' কিংবা ‘জরুরি নির্গমন পথ' থাকলে প্রাণহানির ঘটনা আরো কম হতো বলে জানিয়েছেন শ্রমমন্ত্রী রাজিউদ্দিন আহমেদ৷ কারখানা নির্মাণের ক্ষেত্রে এসব অনিয়মের দিকে বিজিএমইএ নজর রাখছে কিনা জানতে চাইলে সফিউল ইসলাম বললেন ভিন্ন কথা৷ তাঁর দাবি, ‘‘ওখানে (তাজরিন কারখানা) তিনটি সিঁড়ি আছে৷ আমরা দেখবো সেই সিঁড়িগুলো ব্লকড ছিল কিনা৷ সেই সিঁড়ির সামনে কোন মালপত্র ছিলো কিনা৷'' সুনির্দিষ্টভাবে ‘ফায়ার এক্সিট'-এর বিষয়ে জানতে চাইলে সফিউল ইসলাম বলেন, ‘‘কারখানাটিতে তিনটি সিঁড়ি ছিল, নাহলে সেটি লাইসেন্স পেত না৷'' প্রসঙ্গত, পোশাক কারখানায় অগ্নিকাণ্ডের এই ঘটনায় আন্তর্জাতিকভাবেও সমালোচনার ঝড় উঠেছে৷ বিশেষ করে যেসব ব্র্যান্ড এই কারখানায় উৎপাদিত পোশাকের ক্রেতা তাদেরকেও সমালোচনার মুখে পড়তে হচ্ছে৷ বিশ্বব্যাপী সুপরিচিত ব্র্যান্ড ওয়ালমার্ট মঙ্গলবার বাংলাদেশি পণ্য সরবরাহকারী প্রতিষ্ঠানের সঙ্গে সম্পর্কোচ্ছেদের ঘোষণা দিয়েছে৷ ডয়চে ভেলেকে দেওয়া একান্ত সাক্ষাৎকারে এই বিষয়ে সফিউল ইসলাম বলেন, ‘‘অগ্নিকাণ্ডের ঘটনা কোনভাবেই একটি দেশের জন্য বা শিল্পের জন্য সুনাম বয়ে আনবে না৷ এধরনের ঘটনায় ভাবমূর্তি ক্ষতিগ্রস্ত হয়, তাতে কোন রকম সন্দেহ আমাদের নেই৷'' এক্ষেত্রে বিশ্বের বিভিন্ন দেশের কয়েকটি ঘটনা উল্লেখ করে বিজিএমইএ প্রেসিডেন্ট বলেন, ‘‘এই ধরনের দুর্ঘটনা কয়েকদিন আগে পাকিস্তানেও হয়েছে, কলকাতাতে হয়েছে৷ আজকে জার্মানিতে হয়েছে৷ বিষয়টি হচ্ছে এই ব্যাপারটি আমরা কতটা গুরুত্বের সঙ্গে নিচ্ছি৷ এবং কতটা গুরুত্বের সঙ্গে আগামীতে নিজেদেরকে তৈরি করছি৷'' তাজরিন কারখানায় অগ্নিকাণ্ডের সঙ্গে জড়িতদের শাস্তি প্রদানের বিষয়ে সফিউল ইসলাম বলেন, ‘‘কেউই আইনের ঊর্ধ্বে নয় এবং আইনকে প্রতিপালন করা আমাদের কর্তব্য''৷ তবে এটি নাশকতা কিংবা সন্ত্রাসী কর্মকাণ্ড কিনা সেটাও তদন্তে দেখা হচ্ছে বলে জানান এই ব্যবসায়ী৷",
  "manualKeyPhrases" : [ "অগ্নিকাণ্ড", "তাজরিন", "পোশাক", "কারখানা", "প্রেসিডেন্ট", "বিজিএমইএ" ],
  "automaticKeyPhrases" : [ "" ]
}