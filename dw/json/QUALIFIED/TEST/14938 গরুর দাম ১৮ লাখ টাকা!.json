{
  "docID" : 14938,
  "source" : "http://www.dw.com/",
  "lang" : "BN",
  "url" : "http://www.dw.com/bn/গরুর-দাম-১৮-লাখ-টাকা/a-6235177",
  "title" : "গরুর দাম ১৮ লাখ টাকা!",
  "date" : "16.11.2010",
  "writter" : "",
  "categories" : [ "বিশ্ব" ],
  "article" : "ঈদ উপলক্ষ্যে বাস, ট্রেন, লঞ্চে ঘরমুখো যাত্রীর উপচেপড়া ভিড়৷ রয়েছে ঈদের বাজারের সবচেয়ে দামি গরুর খবর৷ আর খালেদা জিয়ার বাড়ি নিয়ে আইএসপিআর এর মন্তব্যের প্রতিবাদ নিয়ে প্রতিবেদন৷ ঈদ ভোগান্তি ‘ঘরমুখো মানুষের কষ্টের সীমা নেই' - শিরোনাম করেছে দৈনিক প্রথম আলো৷ ঢাকাবাসী ঈদ করতে ছুটছেন আত্মীয়পরিজনের কাছে৷ তাই লঞ্চঘাট, বাস টার্মিনাল আর স্টেশনে হাজার হাজার মানুষের ভিড়৷ অবস্থা এমন যে জীবনের ঝুঁকি নিয়ে ট্রেনের ছাদে করেও ঢাকা ছাড়ছে সাধারণ মানুষ৷ তাই ভোগান্তিও পোহাতে হচ্ছে অনেককে৷ এদিকে, দৈনিক সমকাল দিচ্ছে সুখবর৷ শিরোনাম, ‘জমজমাট পশুর হাট, দাম কম'৷ ঈদ উপলক্ষ্যে রাজধানীর পশুর হাটগুলো গরু-ছাগলে সয়লাব৷ এবছর দামও তুলনামূলক কম৷ তবে, গাবতলীর পশুর হাটে দেখা মিলছে সবচেয়ে বড় গরুর৷ দাম ১৮ লাখ টাকা৷ একই বিষয়ে বিডিনিউজ টোয়েন্টিফোর ডটকম এর শিরোনাম, ‘পুরো রাজধানী যেন কোরবানির পশুর হাট'৷ ঈদ বুধবার ‘পবিত্র ঈদুল আযহা কাল (বুধবার)' - দৈনিক ইত্তেফাকের শিরোনাম এটি৷ ঈদ উপলক্ষ্যে দেশবাসীকে শুভেচ্ছা জানিয়ে পৃথক পৃথক বাণী দিয়েছেন রাষ্ট্রপতি মো. জিল্লুর রহমান, প্রধানমন্ত্রী শেখ হাসিনা ও বিরোধী দলীয় নেত্রী বেগম খালেদা জিয়া৷ বিএনপি নেত্রী এবার ঈদ করবেন ছোট ভাই শামীম এস্কান্দরের বাসায়৷ বিডিনিউজ টোয়েন্টিফোর ডটকম দিয়েছে এই খবর৷ খালেদা'র বাড়ি বিতর্ক খালেদার সেনানিবাসের বাড়ি নিয়ে আন্তঃবাহিনী জনসংযোগ পরিদপ্তর বা আইএসপিআর-এর বক্তব্যের প্রতিবাদ দেখা যাচ্ছে একাধিক সংবাদমাধ্যমে৷ দৈনিক সমকালের শিরোনাম, ‘খালেদা জিয়ার বিরুদ্ধে অপপ্রচার, আইনের আশ্রয় নেবে বিএনপি'৷ বিএনপি সমর্থক কয়েকজন সাবেক সেনা কর্মকর্তা খালেদা জিয়ার বিরুদ্ধে আইএসপিআর এর অভিযোগ প্রত্যাখ্যান করেছেন৷ এমনকি খালেদা জিয়া বাড়ি ছাড়ার সময় সেখানে কোন আইএসপিআর কর্মকর্তা উপস্থিত ছিলেন না বলেও দাবি সাবেক কর্মকর্তাদের৷ এই বিষয়ে দৈনিক প্রথম আলোর শিরোনাম, ‘আইএসপিআরের মিথ্যাচারের দায় প্রধানমন্ত্রীর'৷ আমগাছ জাতীয় বৃক্ষ ঠিক আম নয়, আমগাছ নিয়ে একটি খবর প্রকাশ করেছে দৈনিক কালের কণ্ঠসহ কয়েকটি পত্রিকা৷ শিরোনাম, ‘জাতীয় বৃক্ষের মর্যাদা পেল আমগাছ'৷ এখন থেকে আমগাছ বাংলাদেশের জাতীয়বৃক্ষ৷ দেশি গাছের কদর বাড়াতে ও মানুষকে গাছ লাগাতে উৎসাহী করতেই সরকারের এমন সিদ্ধান্ত৷ গ্রন্থনা: আরাফাতুল ইসলাম সম্পাদনা: সাগর সরওয়ার",
  "manualKeyPhrases" : [ "খালেদা জিয়া", "বাস", "আইএসপিআর", "আম", "ট্রেন", "গরু", "ঈদ" ],
  "automaticKeyPhrases" : [ "" ]
}