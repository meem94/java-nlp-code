{
  "docID" : 10173,
  "source" : "http://www.dw.com/",
  "lang" : "BN",
  "url" : "http://www.dw.com/bn/মিয়ানমারের-আধা-বর্গ-কিলোমিটারের-কারাগার/a-16319505",
  "title" : "মিয়ানমারের আধা বর্গ কিলোমিটারের ‘কারাগার’",
  "date" : "20.10.2012",
  "writter" : "",
  "categories" : [ "বিশ্ব" ],
  "article" : "মিয়ানমারে রোহিঙ্গাদের উপর হামলা ও তাদের ঘরবাড়িতে আগুন দেয়ার ঘটনার কয়েক মাস হয়ে গেল৷ এখনও সেখানে থমথম পরিস্থিতি বিরাজ করছে৷ মিয়ানমারের রাখাইন রাজ্যের রাজধানী সিটওয়ে৷ সেখানকার একটি এলাকা ‘অং মিঙ্গালার'৷ আয়তন আধা বর্গকিলোমিটার৷ জনসংখ্যা তিন থেকে আট হাজার৷ তারা সবাই রোহিঙ্গা মুসলিম৷ পুরো এলাকাটা বাঁশ আর কাঁটাতারের বেড়া দিয়ে ঘেরা৷ এছাড়া চারদিকে রয়েছে নিরাপত্তা বাহিনীর সদস্য৷ এই কড়া নিরাপত্তা বেষ্টনী পেরিয়ে ভেতরের কারও পক্ষে বাইরে যাওয়া বা বাইরে থেকে কারও ভেতরে যাওয়া বেশ কঠিন৷ ফলে ভেতরের বাসিন্দারা গত চারমাস ধরে বন্দি জীবন যাপন করছেন৷ ঐ আধা বর্গকিলোমিটারের মধ্যে তাদের জীবন আটকে গেছে৷ সেখাকার সব দোকানপাট আগেই গুঁড়িয়ে দিয়েছে রাখাইন বৌদ্ধরা৷ ফলে খাবার দাবারের জন্য রোহিঙ্গাদের নির্ভর করতে হচ্ছে সরকারের দেয়া ত্রাণের ওপর৷ অং মিঙ্গালারের ২৮ বছরের এক যুবক মোহাম্মদ সাঈদ৷ অশ্রুসিক্ত চোখে বার্তা সংস্থা এএফপিকে তিনি বলেন, ‘‘আমার মনে হয়, আফ্রিকার সাহারা মরুভূমিতে বাস করা এর চেয়েও অনেক ভাল৷ ইতিমধ্যে আমরা সব হারিয়েছি৷ এভাবে আর বন্দি থাকতে পারছিনা আমরা৷ আমরাও তো মানুষ৷'' শুধু যে বন্দি অবস্থায় থাকা তা নয়৷ নিজেদের জীবন নিয়েও ভীত রোহিঙ্গারা৷ কেননা মাঝে মধ্যেই রাখাইন বৌদ্ধরা বেষ্টনীর বাইরে জড়ো হন৷ তারা সেখানে পাহারায় থাকা নিরাপত্তা বাহিনীর সদস্যদের গুলি চালিয়ে রোহিঙ্গাদের ভয় দেখাতে উৎসাহিত করেন৷ রোহিঙ্গাদের অধিকার নিয়ে কাজ করে এমন একটি সংস্থা ‘আরাকান প্রজেক্ট'৷ এর প্রধান ক্রিস লেওয়া বলছেন, ‘‘এই বাঁশের বেড়াগুলো রোহিঙ্গাদের মনে এক ধরণের মনস্তাত্ত্বিক বাধা হয়ে দাঁড়িয়েছে৷ এছাড়া সেগুলো দেখলেই মনে হয় যেন দুটো আলাদা বিশ্বকে পৃথক করে রাখা হয়েছে৷'' লেওয়া বলেন, ‘‘অং মিঙ্গালারের পরিস্থিতি গত শতকের আশির দশকে দক্ষিণ আফ্রিকার বর্ণবাদ সময়কার পরিস্থিতির চেয়েও ভয়াবহ৷ কেননা রোহিঙ্গারা তো চলাফেরাও করতে পারছেনা৷'' এদিকে আরেক সাহায্য সংস্থা ‘রিফিউজিস ইন্টারন্যাশনাল' এর কর্মকর্তা সরনাতা রেনল্ডস বলছেন, ‘‘রোহিঙ্গাদের চলাফেরায় সীমাবদ্ধতা আগে থেকেই ছিল৷ তবে এখনকার পরিস্থিতি একেবারে ভয়াবহ৷'' এই অবস্থায় অং মিঙ্গালারের বাসিন্দাদের সেখান থেকে সরিয়ে অন্যত্র নিয়ে যাওয়ার দাবি উঠছে৷ স্থানীয় বৌদ্ধ ভিক্ষুদের এক নেতা নেয়া না বলছেন, ‘‘শহরের মধ্যে অং মিঙ্গালার থাকলে উত্তেজনা বাড়তেই থাকবে৷ আমি চাইনা বৌদ্ধ আর মুসলমানদের মধ্যে সংঘর্ষ হোক৷ মুসলমানদের জন্য সেখানে থাকাটা বিপজ্জনক৷'' ৬০ বছরের আরেক বৌদ্ধ সান উইন ফু বলেন, ‘‘রোহিঙ্গারা সেখানে থাকলে সমস্যা হবেই৷ তাই সেখান থেকে তাদের চলে যাওয়াটা ভাল হবে৷'' মিয়ানমারে জাতিসংঘের প্রধান অশোক নিগম বলছেন, ‘‘উদ্ভূত পরিস্থিতি সামাল দিতে সাময়িকভাবে অং মিঙ্গালারে এমন পরিস্থিতি তৈরি করা হয়েছে৷ কিছুদিন পর সেখানে শান্তি ফিরে এলে, দুই সম্প্রদায়ের মধ্যে বিশ্বাসের সম্পর্ক স্থাপিত হলে বেষ্টনী সরিয়ে নেয়া হবে৷'' উল্লেখ্য, পশ্চিম মিয়ানমারে প্রায় আট লক্ষ রোহিঙ্গার বাস৷ জাতিসংঘের মতে, তারা বিশ্বের সবচেয়ে অবহেলিত সংখ্যালঘু সম্প্রদায়৷ গত জুন মাসের সংঘাতে রাখাইন রাজ্য জুড়ে প্রায় ৫০ হাজার মুসলমান ও ১০ হাজার বৌদ্ধকে গৃহহীণ হতে হয়েছিল৷ ঐ ঘটনায় নিহত হয়েছিল অনেকে৷ জেডএইচ / এসবি (এএফপি)",
  "manualKeyPhrases" : [ "আরাকান প্রজেক্ট", "অশোক নিগম", "রিফিউজিস ইন্টারন্যাশনাল", "সিটওয়ে", "রাখাইন", "রোহিঙ্গা" ],
  "automaticKeyPhrases" : [ "" ]
}