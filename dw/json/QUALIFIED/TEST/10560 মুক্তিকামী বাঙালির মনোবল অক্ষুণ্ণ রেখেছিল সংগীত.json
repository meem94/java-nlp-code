{
  "docID" : 10560,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুক্তিকামী-বাঙালির-মনোবল-অক্ষুণ্ণ-রেখেছিল-সংগীত/a-15825538",
  "title" : "মুক্তিকামী বাঙালির মনোবল অক্ষুণ্ণ রেখেছিল সংগীত",
  "date" : "22.03.2012",
  "writter" : "",
  "categories" : [ "বিনোদন" ],
  "article" : "২৬শে মার্চ৷ সার্বভৌম বাংলাদেশের ৪১তম স্বাধীনতা ও জাতীয় দিবস৷ ১৯৭১ সালের মুক্তিযুদ্ধে সংগীত ছিল জাগরণের এক গুরুত্বপূর্ণ হাতিয়ার৷ ‘‘...মনে রাখবা, রক্ত যখন দিয়েছি, রক্ত আরো দিব৷ এ দেশের মানুষকে মুক্ত করে ছাড়বো ইনশাল্লাহ্৷ এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম৷ জয় বাংলা৷'': শেখ মুজিব একাত্তরের ৭ই মার্চ বঙ্গবন্ধু শেখ মুজিবর রহমানের এই ঐতিহাসিক ভাষণের মধ্য দিয়েই রোপিত হয়েছিল বাংলাদেশের স্বাধীনতার বীজ৷ বাংলার আপামর জনতা নির্ভয়ে মেনে নিয়েছিলেন তাঁর সেই আদেশ৷ ৪১ বছর আগে ২৬শে মার্চ পাকিস্তানি সেনাবাহিনী নৃশংসভাবে ঝাপিয়ে পড়ে নিরিহ নিরস্ত্র বাঙালিদের ওপর৷ রক্তে লাল ওঠে বাংলার মাটি৷ মুক্তিকামী বাঙালি তাঁর কাঙ্ক্ষিত অধিকার প্রতিষ্ঠায় মুক্তি সংগ্রামে মেতে ওঠেন৷ শুরু হয় রক্তক্ষয়ী মুক্তিযুদ্ধ৷ ন'মাসের মুক্তি সংগ্রামে বহু রক্তদান, ত্যাগ ও তিতিক্ষার বিনিময়ে মুক্ত হয় বাংলাদেশ৷ মুক্তিকামী বাঙালির মনোবল অক্ষুন্ন রাখার জন্য সংগীত দিয়েছে উদ্দীপনা, অনুপ্রেরণা৷ দেখিয়েছে আশার আলো৷ সেই সময় মানুষের অবর্ণনীয় বেদনা ও দুঃখ দুর্দশা ভুলিয়ে দিতে বহু সংগীত শিল্পী অক্লান্তভাবে গেয়েছেন জাগরণের গান৷ লক্ষ প্রাণের বিনিময়ে অর্জিত বাংলাদেশ বিশ্ব মানচিত্রে স্থায়ী স্থান অধিকার করেছে৷ দেশের শহরে- বন্দরে, প্রত্যন্ত অঞ্চলে জাতীয় দিবস পালিত হয় আনন্দের সাথে, বিভিন্ন আচার-অনুষ্ঠানের মধ্য দিয়ে৷ কিন্তু এই স্বাধীনতার জন্য আত্মত্যাগ করেছেন যে লক্ষ জনতা, তাদের কথা কি কখনো ভোলা যাবে? প্রতিবেদন: মারুফ আহমদ সম্পাদনা: দেবারতি গুহ",
  "manualKeyPhrases" : [ "বাংলাদেশ", "মুক্তিযুদ্ধ", "মনোবল", "মুক্তিকামী", "স্বাধীনতা", "সংগীত", "বাঙালি" ],
  "automaticKeyPhrases" : [ "" ]
}