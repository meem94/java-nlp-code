{
  "docID" : 10168,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-ও-ভারতের-সম্পর্ক-দুই-দেশের-জনগণের-মধ্যে/a-15932795",
  "title" : "‘বাংলাদেশ ও ভারতের সম্পর্ক দুই দেশের জনগণের মধ্যে’",
  "date" : "07.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশের সঙ্গে ভারতের সম্পর্ক কোন একটি রাজনৈতিক দলের ক্ষমতায় আসা না আসার উপর নির্ভর করে না বলে জানিয়েছেন ভারতের অর্থমন্ত্রী প্রণব মুখার্জি৷ এটি দুই দেশের জনগণের মধ্যে সম্পর্ক৷ অন্যদিকে, বাংলাদেশের বিরোধী দলীয় নেতা খালেদা জিয়া প্রয়োজনে টিপাইমুখ বাঁধ নিয়ে তৃতীয় দেশের বিশেষজ্ঞ দিয়ে সমীক্ষার কথা বলেছেন৷ আর পররাষ্ট্র মন্ত্রী ডা. দীপু মনি জানিয়েছেন, ভারত দুই দেশের অভিন্ন নদীতে আন্ত:নদী সংযোগ বাস্তবায়ন করবে না৷ প্রণব মুখার্জি ঢাকা সফরের শেষ দিনে বাংলাদেশের বিভিন্ন সংবাদ মাধ্যম এবং সিনিয়র সাংবাদিকদের সঙ্গে মত বিনিময় করেন৷ সেখানে তিনি এক প্রশ্নের জবাবে বলেন, বাংলাদেশের সঙ্গে ভারতের সম্পর্ক দু'টি দেশের মধ্যে, দু'দেশের জনগণের মধ্যে সম্পর্ক৷ তিনি বলেন, এটা সত্য নয় যে এখানে একটি দল ক্ষমতায় আসলে ভারতের সঙ্গে সম্পর্কের উন্নতি হয়, অন্যদের সঙ্গে নয়৷ একটি দেশের সরকার সেদেশের জনগণ নির্বাচন করে৷ আমাদের বন্ধুত্ব বাংলাদেশের মানুষের সঙ্গে৷ বাংলাদেশের নির্বাচিত সরকারের সঙ্গে৷ প্রণব মুখার্জি বাংলাদেশের বিরোধী দলীয় নেতা খালেদা জিয়ার সঙ্গেও বৈঠক করেন৷ খালেদা জিয়া টিপাইমুখ বাঁধ এবং তিস্তার পানি নিয়ে তাঁর সঙ্গে কথা বলেন৷ খালেদা জিয়ার উপদেষ্টা শমসের মুবিন চৌধুরী বৈঠকের পর জানান, প্রণব মুখার্জি তিস্তার পানি বণ্টনের ব্যাপারে তাদের দেশে একটি ঐকমত্য গড়ে তোলা হচ্ছে বলে জানান৷ আর টিপাইমুখ বাঁধের ব্যাপারে যৌথ সমীক্ষার কথা বলেন৷ খালেদা জিয়া জবাবে সমীক্ষায় তৃতীয় কোন দেশের বিশেষজ্ঞ রাখার কথাও বলেন৷ এদিকে, পররাষ্ট্র মন্ত্রী ডা. দীপু মনি প্রণব মুখার্জির সঙ্গে বৈঠকের পর জানান ভারত আবারো সীমান্তে হত্যাকাণ্ড শূন্যের কোঠায় নামিয়ে আনার প্রতিশ্রুতি দিয়েছে৷ আর বলেছে বাংলাদেশ ভারতের অভিন্ন নদীতে তারা আন্ত:নদী সংযোগ প্রকল্প বাস্তবায়ন করবে না৷ সাংবাদিকদের প্রশ্নের জবাবে দীপু মনি জানান, খুন-গুম নিয়ে হিলারি ক্লিন্টনের উদ্বেগের ব্যাপারে বাংলাদেশ বিব্রত নয়৷ কারণ এর সঙ্গে সরকারের কোন সম্পৃক্ততা নেই৷ সরকার চেষ্টা করছে বিএনপি নেতা ইলিয়াস আলীকে উদ্ধারের৷ আর বিরোধী দলের সঙ্গে রাজনৈতিক সংলাপের দুয়ার সব সময়ই খোলা আছে৷ প্রতিবেদন: হারুন উর রশীদ স্বপন, ঢাকা সম্পাদনা: হোসাইন আব্দুল হাই",
  "manualKeyPhrases" : [ "বাংলাদেশ", "হিলারি", "ঢাকা", "ভারত", "প্রণব" ],
  "automaticKeyPhrases" : [ "" ]
}