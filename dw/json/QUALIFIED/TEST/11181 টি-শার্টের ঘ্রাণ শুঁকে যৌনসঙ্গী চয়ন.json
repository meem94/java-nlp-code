{
  "docID" : 11181,
  "source" : "http://www.dw.com/",
  "lang" : "BN",
  "url" : "http://www.dw.com/bn/টি-শার্টের-ঘ্রাণ-শুঁকে-যৌনসঙ্গী-চয়ন/a-17873331",
  "title" : "টি-শার্টের ঘ্রাণ শুঁকে যৌনসঙ্গী চয়ন",
  "date" : "25.08.2014",
  "writter" : "",
  "categories" : [ "সমাজ সংস্কৃতি" ],
  "article" : "পরপর তিনদিন একই টি-শার্ট পরে ঘুমানো৷ তারপর সেটা প্লাস্টিকের ব্যাগে ভরে পার্টিতে নিয়ে যাওয়া৷ সেখানে যদি কেউ টি-শার্টের গন্ধ শুঁকে পছন্দ করে তাহলেই পাওয়া যাবে ‘আইডিয়াল’ যৌনসঙ্গী৷ বিষয়টা মোটামুটি এই রকম৷ ২০১০ সাল থেকে যুক্তরাষ্ট্রে এ ধরণের পার্টির আয়োজন হচ্ছে৷ চলতি বছর লন্ডনেও এমনটা শুরু হয়েছে৷ এ ধরণের পার্টিকে বলা হচ্ছে ‘ফেরোমোন পার্টি'৷ ফেরোমোন হলো এক ধরণের রাসায়নিক, যেটা প্রাণীদের যৌন আচরণ নিয়ন্ত্রণ করে৷ অর্থাৎ একটা প্রাণীর দেহের ফেরোমোন একই প্রজাতির অন্য প্রাণীর আচরণের উপর প্রভাব ফেলে৷ ১৯৯৫ সালে সুইস বিজ্ঞানী ক্লাউস ভেডেকিন্ড জানান, ফেরোমোনের এই বিষয়টা মানুষের ক্ষেত্রেও প্রযোজ্য হতে পারে৷ এই তথ্যের উপর ভিত্তি করে জুডিথ প্রেস ২০১০ সালে যুক্তরাষ্ট্রে প্রথমবারের মতো ফেরোমোন পার্টির আয়োজন করেন৷ সাধারণত বারগুলোতে এ ধরণের পার্টির আয়োজন করা হয়৷ সেখানে নারী-পুরুষরা নিজেদের টি-শার্ট পলিথিন ব্যাগে ভরে নিয়ে হাজির হন৷ নিয়ম অনুযায়ী, টি-শার্টটি অবশ্যই পরপর তিন রাতে ঘুমানোর কাজে ব্যবহার হওয়া হতে হবে৷ এরপর টি-শার্টগুলোর ব্যাগে নম্বর লিখে সেগুলো টেবিলে রাখা হয়৷ মেয়েদের টি-শার্টে গোলাপি আর ছেলেদের টি-শার্টে নীল রং দিয়ে নম্বর লেখা হয়৷ অর্থের বিনিময়ে পার্টিতে অংশ নেয়ারা একটার পর একটা টি-শার্টের ঘ্রাণ শুঁকে দেখে৷ একজন অংশগ্রহণকারী যে ব্যাগ পছন্দ করে সেই ব্যাগের নম্বরটি বড় স্ক্রিনে দেখানো হয়৷ এভাবে পছন্দের মানুষকে খুঁজে নেন অংশগ্রহণকারীরা৷ গন্ধের মাধ্যমে টি-শার্টের মালিকের স্টাইল ও তার বৈশিষ্ট্য সম্পর্কে ধারণা পাওয়া বলে জানান পার্টিতে অংশ নেয়া নারী-পুরুষরা৷ লন্ডনে এমন পার্টি আয়োজন করেন জুডি নাদেল৷ মার্চের প্রথম পার্টি থেকে ছয় জোড়া জুটি পাওয়া গিয়েছিল বলে জানান তিনি৷ তবে সেই সম্পর্ক স্থায়ী হয়েছে কিনা, তা তিনি জানেন না বলে জানিয়েছেন৷ একেকটি পার্টিতে ১৪০ জনেরও বেশি নারী-পুরুষ অংশ নেন বলে জানা গেছে৷ পার্টিতে অংশ নিতে আগে থেকেই টিকিট কাটতে হয়৷ মূল্য ১৫ ইউরো করে৷ জেডএইচ/ডিজি (এএফপি)",
  "manualKeyPhrases" : [ "টি-শার্ট", "গন্ধ", "ঘ্রাণ", "যৌনসঙ্গী", "ফেরোমোন পার্টি" ],
  "automaticKeyPhrases" : [ "" ]
}