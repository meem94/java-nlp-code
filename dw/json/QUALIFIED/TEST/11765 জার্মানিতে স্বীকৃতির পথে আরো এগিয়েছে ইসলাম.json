{
  "docID" : 11765,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানিতে-স্বীকৃতির-পথে-আরো-এগিয়েছে-ইসলাম/a-16558073",
  "title" : "জার্মানিতে স্বীকৃতির পথে আরো এগিয়েছে ইসলাম",
  "date" : "29.01.2013",
  "writter" : "আন্দ্রেয়াস গর্জেভেস্কি/এআই",
  "categories" : [ "জার্মানি ইউরোপ" ],
  "article" : "ব্রেমেন হচ্ছে তৃতীয় জার্মান রাজ্য যারা ইসলামি সংগঠনকে ধর্মীয় কর্তৃপক্ষ হিসেবে স্বীকৃতি দিয়েছে৷ ছুটি, অন্ত্যেষ্টিক্রিয়া কিংবা ধর্মীয় উপদেশ প্রদানের মতো বিষয়গুলো এখন রাজ্য চুক্তির আওতায় করা যাবে, হামবুর্গ ও হেসের মতো৷ ব্রেমেন রাজ্যের সঙ্গে এই চুক্তিকে কার্যত ঐতিহাসিক মনে করছেন ইরোল প্যুর্লু৷ জার্মান মুসলিম কোর্ডিনেশন কাউন্সিলের এই মুখপাত্র চুক্তির দিনটিকে আখ্যা দিলেন ‘আনন্দের দিন' হিসেবে৷ বর্তমানে জার্মানিতে তিনটি ইসলামী সংগঠনকে ধর্মীয় কর্তৃপক্ষ হিসেবে স্বীকৃতি দেওয়া হয়েছে৷ প্যুর্লু বলেন, ‘‘এর ফলে একটি পরিষ্কার বার্তা সকলের কাছে পৌঁছে যাচ্ছে৷ আর তা হচ্ছে, ইসলাম জার্মানির অংশ৷'' ইসলামি সংগঠনকে এ ধরনের স্বীকৃতি দেওয়ার ক্ষেত্রে ব্রেমেনের অবস্থান তৃতীয়৷ এর আগে গত নভেম্বরে হামবুর্গ একটি সংগঠনের সঙ্গে এরকম একটি চুক্তি করে৷ এরপর ডিসেম্বর মাসে হেসে রাজ্য দুটি ইসলামি সংগঠনকে এরকম স্বীকৃতি দিয়ে সেখানকার বিদ্যালয়ে ধর্মীয় ক্লাস নেওয়ার অনুমতি দেয়৷ এখানে বলা প্রয়োজন, জার্মানির বিভিন্ন রাজ্য এবং মুসলিম সংগঠনগুলোর মধ্যে সম্পর্ক দীর্ঘদিন ধরে স্থবির হয়ে ছিল৷ ২০১০ সালে এক্ষেত্রে পরিবর্তন আসে৷ আর এই পরিবর্তনে বড় ভূমিকা পালন করে ইসলামি সংগঠন ডিআইটিআইবি এবং ভিআইকেজেড৷ তারা নিজেদের ধর্মীয় কর্তৃপক্ষ হিসেবে স্বীকৃতির দাবিতে দীর্ঘ সময় ধরেই প্রচারণা চালাচ্ছে৷ ধর্মীয় কর্তৃপক্ষ হিসেবে স্বীকৃতির ফলে কি সুবিধা হবে, সেটা নিয়ে অনেকের মনে প্রশ্ন জাগতে পারে৷ অন্যান্য সুবিধা ছাড়াও এই কর্তৃপক্ষ বিদ্যালয়ে ধর্ম শিক্ষা প্রদান করতে পারবে৷ এতদিন রাজ্য কর্তৃপক্ষ এক্ষেত্রে বাধা প্রদান করে আসছিল৷ স্বীকৃতির ফলে সেই বাধা দূর হচ্ছে৷ এছাড়া, ইসলাম ধর্মের বিভিন্ন উপলক্ষ্যে ছুটি গ্রহণের সুযোগ তৈরি হচ্ছে এই স্বীকৃতির ফলে৷ তার মানে হচ্ছে, মুসলিম স্কুল শিক্ষার্থী এবং চাকুরিজীবীরা ঈদ বা এ রকম ধর্মীয় উৎসবে ছুটি নিতে পারবে৷ স্বীকৃতির ফলে কারাগারে, হাসপাতালে কিংবা অন্যান্য সরকারি সংস্থায় মুসলমানদের খোঁজখবর নেওয়ার সুযোগ পাবে ইসলামি সংগঠনগুলো৷ পাশাপাশি আইনি কাঠামোর ভেতরে থেকে মসজিদ নির্মাণ এবং মৃতকে ইসলামি পদ্ধতিতে দাফন, মানে কফিন ছাড়া শুধু কাফনের কাপড় পরিয়ে শুইয়ে দেওয়ার অনুমতিও পাবে মুসলমানরা৷ আপাতত হামবুর্গ, হেসে এবং ব্রেমেনের ক্ষেত্রে এসব নিয়মনীতি প্রযোজ্য হবে৷",
  "manualKeyPhrases" : [ "ইসলাম", "ইসলামি সংগঠন", "ছুটি", "স্বীকৃতি", "হামবুর্গ", "ব্রেমেন", "ধর্মীয় উপদেশ", "হেসে", "অন্ত্যেষ্টিক্রিয়া" ],
  "automaticKeyPhrases" : [ "" ]
}