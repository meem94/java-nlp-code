{
  "docID" : 12228,
  "source" : "http://www.dw.com/",
  "lang" : "BN",
  "url" : "http://www.dw.com/bn/বুয়েটের-সমস্যা-সমাধানে-চেষ্টা-করছেন-শিক্ষামন্ত্রী/a-16131608",
  "title" : "বুয়েটের সমস্যা সমাধানে চেষ্টা করছেন শিক্ষামন্ত্রী",
  "date" : "30.07.2012",
  "writter" : "",
  "categories" : [ "বিশ্ব" ],
  "article" : "বাংলাদেশ প্রকৌশল ও প্রযুক্তি বিশ্ববিদ্যালয় বুয়েটের শিক্ষকরা গণ পদত্যাগের কর্মসূচি ৬ দিনের জন্য স্থগিত করেছেন৷ আজ তাঁদের গণ পদত্যাগের কথা ছিল৷ তবে এই সময়ে তাঁদের অবস্থান এবং প্রতীকী অনশন কর্মসূচি চলবে৷ বুয়েটের উপাচার্য অধ্যাপক ড. নজরুল ইসলাম এবং উপ উপাচার্য অধ্যাপক হাবিবুর রহমানের পদত্যাগের দাবিতে শিক্ষক-ছাত্র এবং কর্মচারীদের আন্দোলনে সাময়িক ছাড়ের পর, আজ সকাল থেকে আবার চাঙ্গা হয়ে ওঠে৷ সমস্যা সমাধানে শিক্ষামন্ত্রীর উদ্যোগের কারণে গত ২২শে জুলাই তাদের গণ পদত্যাগের সিদ্ধান্ত স্থগিত করে৷ কথা ছিল, তাঁরা আজ গণ পদত্যাগ করবেন৷ সকাল থেকেই শুরু হয় অবস্থান ও প্রতীকী অনশন কর্মসূচি৷ সকালে শিক্ষক নেতারা জানান, আজকের মধ্যে বুয়েট'এর সমস্যার সমাধান না হলে আজকেই তাঁরা গণ পদত্যাগ করবেন৷ কিন্তু বিকেলে তাঁরা বৈঠক করে সরকারকে আরো ৬ দিন সময় দেন৷ বৈঠকের পর শিক্ষক সমিতির সভাপতি অধ্যাপক মজিবুর রহমান সংবাদ মাধ্যমকে জানান যে, তাঁরা ৫ই আগস্ট পর্যন্ত গণ পদত্যাগের সিদ্ধান্ত স্থগিত করেছেন৷ ওই দিন সভা করে তাঁরা পরবর্তী সিদ্ধান্ত নেবেন৷ তবে তাদের প্রতীকী অনশন চলবে৷ এদিকে পরিস্থিতি পার্যালোচনা করতে শিক্ষামন্ত্রী নুরুল ইসলাম নহিদ সচিবালয়ে বিশ্ববিদ্যালয় মঞ্জুরী কমিশনের চেয়ারম্যান, শিক্ষা সচিব এবং বিজ্ঞান ও প্রযুক্তি প্রতিমন্ত্রীর সঙ্গে বৈঠক করেন৷ বৈঠক শেষে শিক্ষামন্ত্রী জানান যে, তিনি বুয়েট'এর সমস্যা সমাধানে আপ্রাণ চেষ্টা করছেন৷ তবে শিক্ষকরা যদি গণ পদত্যাগ করেন তাহলে সেটি তাঁদের বিষয়৷ এ নিয়ে তাঁর কিছু বলার নেই৷ দুর্নীতি, স্বজন প্রীতি ও অবৈধ নিয়োগের অভিযোগে উপাচার্য এবং উপ উপাচার্যের পদত্যাগের দাবিতে বুয়েট'এর শিক্ষরা প্রায় ৬ মাস ধরে আন্দোলন করে আসছেন৷ আন্দোলনের মুখে উপাচার্য গত ১০ই জুলাই বুয়েট বন্ধ করে দিলে পরিস্থিতির অবনতি হয়৷ এরই মধ্যে বুয়েট'এর বিভিন্ন অনুষদের ডিন এবং বিভাগের চেয়ারম্যানসহ ২৫ জন শিক্ষক পদত্যাগ করেছেন৷ অন্যদিকে বুয়েট খুলে দেয়ার জন্য হাইকোর্টে করা রিটের শুনানি শেষ হয়েছে৷ আগামীকাল আদেশ দেয়া হবে৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বুয়েটের", "চেষ্টা", "করছেন", "সমাধানে", "শিক্ষামন্ত্রী", "সমস্যা" ],
  "automaticKeyPhrases" : [ "" ]
}