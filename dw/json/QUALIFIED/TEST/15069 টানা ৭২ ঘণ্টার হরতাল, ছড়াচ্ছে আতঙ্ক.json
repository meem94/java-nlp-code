{
  "docID" : 15069,
  "source" : "http://www.dw.com/",
  "lang" : "BN",
  "url" : "http://www.dw.com/bn/টানা-৭২-ঘণ্টার-হরতাল-ছড়াচ্ছে-আতঙ্ক/a-17213969",
  "title" : "টানা ৭২ ঘণ্টার হরতাল, ছড়াচ্ছে আতঙ্ক",
  "date" : "08.11.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "তত্ত্বাবধায়ক সরকারের দাবি আদায়ের আন্দোলন আরো তীব্র করতে তৈরি প্রধান বিরোধী দল বিএনপির নেতৃত্বে ১৮ দলীয় জোট৷ তাই দুই সপ্তাহ টানা ৬০ ঘণ্টার হরতালের পর, এবার তারা টানা ৭২ ঘণ্টার হরতাল ডেকেছে৷ গত দুই সপ্তাহ বিএনপির নেতৃত্বে বিরোধী ১৮ দলীয় জোট দু'দফায় টানা ৬০ ঘণ্টার হরতাল পালন করে৷ এই দু'দফা হারতালে মোট ১৮ জন নিহত হন, আহতও হন অনেকে৷ ঢাকাসহ সারা দেশে হরতালের কারণে এখন ককটেল আর বোমার আতঙ্কে সাধারণ মানুষ৷ হরতালে জরুরি কাজে ঘরের বাইরে বের হলেও, তাঁরা জীবনের ঝুঁকি নিয়েই চলাফেরা করেন৷ এ অবস্থায় বিএনপি আন্দোলনকে আরো তীব্র করতে চলেছে৷ এবারও আন্দোলনের হাতিয়ার হিসেবে হরতালকেই সহজ এবং মোক্ষম হিসেবে বেছে নিচ্ছে তারা৷ বিএনপির ভারপ্রাপ্ত মহাসচিব মির্জা ফখরুল ইসলাম আলমগীর জোটের মহাসচিবদের সঙ্গে বৈঠকের পর, শুক্রবার বিকেলে, আন্দোলনের নতুন কর্মসূচি ঘোষণা করেন৷ রবিবার সকাল ৬টা থেকে বুধবার সকাল ৬টা পর্যন্ত ৭২ ঘণ্টার এই হরতাল কর্মসূচি ঘোষণা করেন তিনি৷ এদিকে বিএনপির স্থায়ী কমিটির সদস্য ব্যারিস্টার মওদুদ আহমেদ বলেছেন, দাবি আদায়ে প্রয়োজনে গণকারফিউয়ের মতো কর্মসূচি দেয়া হবে৷ তিনি বলেন, একতরফা কোনো নির্বাচন হতে দেয়া হবে না৷ এছাড়া, কোনো দলীয় বা সর্বদলীয় সরকারের অধীনেও হবে না নির্বাচন৷ নির্বাচন হতে হবে নির্দলীয় নিরপেক্ষ তত্ত্বাবধায়ক সরকারের অধীনে৷ আর সে দাবি আদায়ের জন্য হরতাল, অবরোধ, ঘেরাও, এমনকি গণকারফিউ কর্মসূচিও দেয়া হতে পারে৷ অন্যদিকে আওয়ামী লীগ নেতা কাজী জাফরউল্লাহ বলেছেন, দেশে এখন নির্বাচনি বাতাস বইতে শুরু করেছে৷ জাতি এখন একটি নির্বাচন দেখতে চায়৷ তাই তিনি বিরোধী দলকে হরতাল অবরোধ বাদ দিয়ে আলোচনায় এসে নির্বাচনে অংশ নেয়ার আহ্বান জানান৷ বলেন, বিরোধী দল সংসদে গিয়ে নির্বাচনকালীন সরকার নিয়ে যাতে আলোচনা করতে পারে সেজন্যই সংসদ অধিবেশনের মেয়াদ বাড়ানো হয়েছে৷ তবে দুই দলের নেতারা যা-ই বলুন না কেন, সাধারণ মানুষের জীবনে চরম দুর্ভোগ নেমে আসছে৷ হরতালের কারণে পচনশীল ভোগ্যপণ্যের দাম যাচ্ছে বেড়ে৷ কমে যাচ্ছে শ্রমজীবী মানুষের আয়৷ ৭২ ঘণ্টা হরতাল ঘোষণার পর, কারওয়ান বাজারের সবজি বিক্রেতা আহসান উল্লাহ ডয়চে ভেলেকে জানান, গত দুই সপ্তাহ তিনি ব্যবসা করতে পারেননি৷ এরপর সামনের সপ্তাহে হরতাল হলে তাঁর ব্যবসা লাটে উঠবে৷ নিউ মার্কেট এলাকার দিনমজুর রফিকুল ইসলাম জানান, হরতালে কোনো কাজ থাকে না, ধার করে চলতে হয়৷ কিন্তু এভাবে হরতাল হলে ধার দেয়ার লোকও যে থাকবে না৷",
  "manualKeyPhrases" : [ "টানা ৭২ ঘণ্টার হরতাল", "আওয়ামী লীগ", "ককটেল", "হরতাল", "আন্দোলন", "বিএনপি", "আলমগীর" ],
  "automaticKeyPhrases" : [ "" ]
}