{
  "docID" : 11184,
  "source" : "http://www.dw.com/",
  "lang" : "BN",
  "url" : "http://www.dw.com/bn/আমরা-বাকস্বাধীনতার-পক্ষে-বিদ্বেষের-নয়/a-16762535",
  "title" : "‘আমরা বাকস্বাধীনতার পক্ষে, বিদ্বেষের নয়’",
  "date" : "22.04.2013",
  "writter" : "",
  "categories" : [ "সমাজ সংস্কৃতি" ],
  "article" : "একদিকে বাক স্বাধীনতা রক্ষার দাবি, অন্যদিকে সহিংসতায় উস্কানির পেছনে ব্লগারদের দায়ী করার চেষ্টা৷ বাংলাদেশে এখন বাক স্বাধীনতার ধরন নিয়ে চলছে বিস্তর আলোচনা৷ এই ইস্যুতে নিজের অবস্থান পরিষ্কার করলেন ফাহিম মাশরুর৷ ডয়চে ভেলেকে দেওয়া একান্ত সাক্ষাৎকারে বাংলা মাইক্রোব্লগিং সাইট ‘বেশতো'-র অন্যতম প্রতিষ্ঠাতা ফাহিম মাশরুর জানান, তিনি বাকস্বাধীনতার পক্ষে, তবে ফেসবুক, ব্লগ ব্যবহার করে কোনো ধরনের সহিংসতা বা উস্কানিকে সমর্থন করেন না তিনি৷ বাংলা ভাষার নতুন সামাজিক যোগাযোগ প্ল্যাটফর্ম ‘বেশতো' চালু হয়েছে কয়েকমাস আগে৷ ব্লগিংয়ের পাশাপাশি এটিতে ফোরামও রয়েছে৷ ডয়চে ভেলের বেস্ট অনলাইন অ্যাক্টিভিজম অ্যাওয়ার্ড ‘দ্য বব্স' এর ‘সেরা সৃজনশীল এবং মৌলিক' বিভাগে মনোনয়ন পেয়েছে এই প্রকল্পটি৷ স্থানীয় সংস্কৃতির প্রতিনিধি বেশতো এই মনোনয়নের খবরে সন্তুষ্ট ফাহিম৷ বেশতো'কে যারা মনোনয়ন দিয়েছে, তাদেরকে ধন্যবাদও জানিয়েছেন তিনি৷ ফাহিম বলেন, ‘‘আমাদের দেশের সংস্কৃতির সঙ্গে মানানসই ভালো কোনো সামাজিক যোগাযোগ সাইট এতদিন ছিল না৷ বাংলাদেশে ফেসবুক বা এরকম অন্যান্য সামাজিক যোগাযোগ সাইটের অনেক ব্যবহারকারী থাকলেও সেগুলো বাংলাদেশের প্রেক্ষাপট বিবেচনায় তৈরি হয়নি৷ ফলে একটা ঘাটতি ছিল৷'' অডিও শুনুন 05:55 সাক্ষাৎকারটি শুনতে ক্লিক করুন এখানে ফাহিম মাশরুর এবং তাঁর দল এই ঘাটতির কথা বিবেচনা করেই তৈরি করছেনে বেশতো৷ তাঁর কথায়, ‘‘আমাদের দেশের উপযোগী করে, আমাদের ভাষায় তৈরি করা হয়েছে বেশতো৷'' বাংলাদেশের সফটওয়্যার শিল্পের সংগঠন বেসিসের সভাপতি ফাহিম মাশরুর মনে করেন, ‘‘বাংলাদেশে ইন্টারনেট ব্যবহার এখনও শহরকেন্দ্রিক থাকলেও ক্রমশ তা ছড়িয়ে পড়বে গোটা দেশে৷ তখন বাংলা ভাষার নেটওয়ার্কের চাহিদা আরো বাড়বে৷ আর সেই চাহিদা মেটাতে ভূমিকা রাখবে তাদের নতুন মাইক্রো ব্লগিং সাইট৷'' এখানে বলা প্রয়োজন, বাংলাদেশে বর্তমানে ফেসবুক ব্যবহারকারীর সংখ্যা ৩২ লাখের মতো৷ ব্লগারের সংখ্যা লক্ষাধিক৷ ব্লগার এবং ফেসবুক ব্যবহারকারীদের নিয়ে এখন ব্যাপক আলোচনা চলছে৷ বর্তমানে শীর্ষস্থানীয় চার ব্লগার কারাবন্দি রয়েছেন ‘ধর্ম অবমাননার' অভিযোগে৷ ফাহিম মাশরুরের সঙ্গে আলোচনায় এই বিষয়টিও উঠে আসে৷ বর্তমান সরকার যেভাবে ফেসবুক, ব্লগের উপর কড়াকড়ি আরোপের চেষ্টা করছেন, সেটা কি বাকস্বাধীনতার উপর আঘাত নয়? এই প্রশ্ন রাখা হয় তাঁর কাছে৷ জবাবে ফাহিম বলেন, ‘‘নাগরিক হিসেবে আমরা কোনোভাবেই চাইনা বাকস্বাধীনতার উপর হস্তক্ষেপ করা হোক৷ তবে এটাও ঠিক, ইন্টারনেট এখন একটি সামাজিক একটি ব্যাপার হয়ে গেছে৷ এজন্য এটার সংবেদনশীলতাও অনেক৷ তাই এক্ষেত্রে সরকারি বা ব্যবহারকারী পর্যায়ে সচেতনতা দরকার, যাতে ইন্টারনেটের অপব্যবহার না হয়৷'' প্রয়োজন সুস্পষ্ট নীতিমালা বাংলাদেশের আইনগত কাঠামোতে ইন্টারনেটের বিষয়টি এখনো সুস্পষ্ট না, বলেন ফাহিম৷ তিনি মনে করেন, ‘‘ইন্টারনেট কন্টেন্টের ব্যাপারে সুস্পষ্টভাবে কোথাও বলা নেই৷ আমার মনে হয়, বর্তমান ব্যাপারগুলো বিবেচনায় এনে, সরকার ইন্টারনেটের ব্যাপারে একটি সুস্পষ্ট নীতিমালা তৈরি করতে পারবে৷ এবং ইন্টারনেট নিরাপত্তা বা গোপনীয়তার বিষয়াদি রক্ষায় আইনি বিষয়াদিও ঠিক করতে পারবে, যেটা উন্নত দেশে হয়৷'' সামাজিক যোগাযোগ সাইট বেশতো'কে নিরাপদে রাখতে আপাতত নিজস্ব নীতিমালা এবং টিমের দিকেই গুরুত্ব দিলেন ফাহিম৷ তিনি বলেন, ‘‘আমাদের ব্যবহারকারীরা মুক্তভাবে মতামত প্রকাশ করতে পারবে৷ আমাদের নীতিমালায় সেটা রয়েছে৷ তবে নীতিমালায় এটাও আছে, এখানে কোনো ধরনের ব্যক্তিগত আক্রমণ বা কোনো ধরনের ধর্মীয় সংবেদনশীল ব্যাপারে আপত্তিকর মন্তব্য করা যাবে না৷'' ফাহিম বলেন, ‘‘একদিকে আমরা বাক স্বাধীনতার পক্ষে, অন্যদিকে এ ধরনের প্ল্যাটফর্ম ব্যবহার করে যাতে কেউ কোনো ধরনের হিংসা, বিদ্বেষ বা সম্প্রদায়িকতা ছড়াতে না পারে, সে ব্যাপারেও আমরা সচেতন৷'' বেশতো'কে ভোট দিন ডয়চে ভেলের সেরা অনলাইন অ্যাক্টিভিজম অ্যাওয়ার্ড দ্য বব্স এর ‘সেরা সৃজনশীল এবং মৌলিক' বিভাগে মনোনয়ন পেয়েছে ‘বেশতো'৷ এখন চলছে প্রতিযোগিতার ভোটাভুটি৷ এই প্রতিযোগিতায় আরো ১৩টি ভাষার সঙ্গে লড়ছে বাংলা ভাষার এই নেটওয়ার্ক৷ তাই বিশ্বের অন্যান্য ভাষার প্রতিদ্বন্দ্বীদের পেছনে ফেলে এগিয়ে যেতে চাইলে বেশতো'র দরকার অনেক ভোট৷ এই প্রকল্পকে ভোট দিতে ভিজিট করুন: www.thebobs.com/bengali ঠিকানা৷ উল্লেখ্য, বাংলা ভাষায় বেশতো'র মতো আঞ্চলিক সামাজিক যোগাযোগ মাধ্যম তুলনামূলকভাবে নতুন৷ তবে রাশিয়া কিংবা চীনের মতো দেশে আগেই চালু হয়েছে এমন আঞ্চলিক ওয়েবসাইট৷ বেশতো বেশ দ্রুত জনপ্রিয়তা পাচ্ছে৷ সাক্ষাৎকার: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বব্স", "ব্লগিং", "বিদ্বেষ", "ফাহিম", "মাশরুর" ],
  "automaticKeyPhrases" : [ "" ]
}