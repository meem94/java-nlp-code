{
  "docID" : 10431,
  "source" : "http://www.dw.com/",
  "lang" : "BN",
  "url" : "http://www.dw.com/bn/পৃথিবীর-সবচেয়ে-কম-বয়সি-মা/a-6185850",
  "title" : "পৃথিবীর সবচেয়ে কম বয়সি মা",
  "date" : "03.11.2010",
  "writter" : "",
  "categories" : [ "সমাজ সংস্কৃতি" ],
  "article" : "মানুষ বড়ই বিচিত্র, নানান কিসিমের মানুষ হয়৷ কেউ হুট করেই যেকোন গল্প, ঘটনার বিবরণ বিশ্বাস করে ফেলেন, আবার কেউ কেউ রয়েছেন যাদের বিশ্বাস করানোর কাজটা রীতিমতো কঠিন৷ যে কারণে এই গৌরচন্দ্রিকা, সেটি- একটি খবর, স্পেনের এক দশ বছরের বালিকা সংক্রান্ত৷ তবে এই খবর শোনার পর অবিশ্বাসীরা বিশ্বাস না করলেও যা ঘটেছে তার কোন ব্যতিক্রম ঘটবে না৷ সম্প্রতি জানা গেছে, স্পেনের আন্দালুসিয়া অঞ্চলে একটি দশ বছরের বালিকা সন্তানের জন্ম দিয়েছে৷ অর্থাৎ এই দশ বছরের ‘ভদ্রমহিলা' মা হয়েছেন৷ এটি গিনেজে তো উঠবেই এমনকি পৃথিবীর সর্বকনিষ্ঠ মা হিসেবে কোথাও হয়তো তার স্ট্যাচু ট্যাচুও বানানো হতে পারে৷ যাইহোক এতোক্ষণেও ঘটনায় বিশ্বাস না আসলে অবিশ্বাসীদের জন্য আন্দালুসিয়ার পথ খোলাই রয়েছে৷ সেখানকার খেরেজ ডে লা ফ্রনটেরা হাসপাতালের বার্থ রেজিস্ট্রেশনে খোঁজ খবর নিলেই এর সত্যতা মিলবে৷ রুমেনিয়ার মেয়ে দশ বছর বয়সের পৃথিবীর সবচেয়ে ক্ষুদে এই 'মা' নাকি স্পেনে আসার আগেই গর্ভ ধারণ করেছিলেন! জানা গেছে, শিশু মা-এর শিশুটি'র পিতাও একজন অপ্রাপ্তবয়স্ক৷ অর্থাৎ প্রায় কাছাকাছি বয়সেরই হবেন৷ আরেকটি তথ্য হচ্ছে- স্বাভাবিক প্রসবের মাধ্যমেই সন্তান জন্মলাভ করেছে৷ কোনো শল্যপচারের প্রয়োজনই হয়নি৷ মা এবং সন্তান সুস্থ আছে বলেই হাসপাতাল কর্তৃপক্ষ জানিয়েছে৷ অবশ্য হাসপাতাল কর্তৃপক্ষ জন্মানো শিশুটি ছেলে না মেয়ে সেসম্পর্কে কিছুই জানায় নি৷ স্পেনের কর্তৃপক্ষ বিষয়টি নিয়ে খোজঁখবর করে দেখছেন যে, এই শিশু ‘মা' এর পরিবার আদৌ তার এবং নবজাতক সন্তানের দেখভাল করতে পারবেন কি না৷ যাইহোক বিষয়টি শুনতে খানিক আমোদের হলেও স্পেনের কর্তাব্যক্তিরা সেদেশের কিশোরীদের মাতৃত্ব লাভের সাম্প্রতিক আকুলতা বৃদ্ধিতে ঈষৎ শঙ্কিতই বটে৷ ২০০৮ সালে পনেরো বছরের নীচে বয়স এমন একশো আশি জন কিশোরী মা বনেছিল স্পেনে৷ প্রতিবেদন: হুমায়ূন রেজা সম্পাদনা: আব্দুল্লাহ আল-ফারূক",
  "manualKeyPhrases" : [ "বছর", "মা", "দশ", "আন্দালুসিয়া", "গর্ভ", "শিশু" ],
  "automaticKeyPhrases" : [ "" ]
}