{
  "docID" : 11141,
  "source" : "http://www.dw.com/",
  "lang" : "BN",
  "url" : "http://www.dw.com/bn/৫২-শতাংশ-ভোটারের-ভোট-দানের-অধিকার-নেই/a-17336627",
  "title" : "‘৫২ শতাংশ ভোটারের ভোট দানের অধিকার নেই’",
  "date" : "02.01.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "১০ম জাতীয় সংসদ নির্বাচনের জন্য পুরোপুরি প্রস্তুত নির্বাচন কমিশন৷ ৩০০টি আসনের মধ্যে ১৫৩টি আসনে বিনা প্রতিদ্বন্দ্বিতায় নির্বাচন হওয়ায়, ভোট হবে ১৪৭টি আসনে৷ এ কারণে মোট ভোটারের শতকরা ৫২ ভাগের ভোট প্রয়োগের সুযোগ থাকছে না৷ বাংলাদেশে ৫ই জানুয়ারির নির্বাচন বর্জন করছে প্রধান বিরোধী দল বিএনপির নেতৃত্বে ১৮ দলীয় জোট৷ তাদের পথ অনুসরণ করছে আরো কিছু দল৷ নিবন্ধিত ৩৭টি দলের মধ্যে শাসক দল আওয়ামী লীগসহ ১২টি রাজনৈতিক দল এই নির্বাচনে অংশ নিচ্ছে৷ নির্বাচন কশিমনার মোহাম্মদ শাহনেওয়াজ ডয়চে ভেলেকে জানান, নির্বাচনের সার্বিক প্রস্তুতি জানাতে বৃহস্পতিবার বিকেলে প্রধান নির্বাচন কমিশনারসহ কমিশনাররা রাষ্ট্রপতির সঙ্গে দেখা করছেন৷ তিনি জানান, তাঁরা সংবিধান অনুযায়ী নির্বাচনের প্রস্তুতি চূড়ান্তও করেছেন৷ সুশাসনের জন্য নাগরিক সুজনের হিসাব অনুযায়ী, ১৫৩টি আসনে প্রার্থীরা বিনা প্রতিদ্বন্দ্বিতায় নির্বাচিত হওয়ায়, ৬৪ জেলার মধ্যে ৫টি জেলায় কোনো নির্বাচন হবে না৷ এছাড়া, ১৫টি জেলায় একটি করে আসনে নির্বাচন হবে৷ আর ৩৪টি জেলায় নির্বাচন হবে আংশিক৷ অর্থাৎ, মাত্র ১০টি জেলার সব আসনে নির্বাচন হবে৷ দেশে মোট ভোটারের সংখ্যা ৯ কোটি ১৯ লাখ৷ নির্বাচন কমিশনের দেয়া তথ্য মতে, এবার ভোটাধিকার প্রয়োগের সুযোগ পাবেন মাত্র ৪ কোটি ৩৬ লাখ ভোটার৷ এর অর্থ, ৫ লাখের মতো ভোটার, মানে শতকরা ৫২ ভাগ ভোটার ভোটাধিকার প্রয়োগের সুযোগই পাবেন না৷ নির্বাচন কমিশনের সিনিয়র সহকারী সচিব জানিয়েছেন, ৫০ ভাগেরও বেশি আসনে নির্বাচন হবে না৷ তাই এবারের নির্বাচনে খরচ প্রায় অর্ধেকে নেমে এসেছে৷ আইন-শৃঙ্খলা খাতে ২৮৮ কোটি টাকার পরিবর্তে এখন খরচ হচ্ছে মাত্র ১৪৪ কোটি টাকা৷ নির্বাচন কমিশনের তথ্য অনুযায়ী, এবার ভোটকেন্দ্র ১৮,১২৩টি, ভোট কক্ষ ৯০,৭২৪টি, প্রার্থী ৩৮৬ জন এবং সহকারী রিটার্নিং অফিসার ২৮৬ জন৷ নির্বাচন কমিশন এক সংবাদ বিজ্ঞপ্তিতে জানিয়েছে, ৫ই জানুয়ারি ভোট গ্রহণের ৪৮ ঘণ্টা আগে, মানে ৩রা জানুয়ারি সকাল ৮টা থেকে নির্বাচনের আর কোনো প্রচার প্রচারণা করা যাবে না৷ তবে নির্বাচন কমিশন নির্বাচনে প্রতিদ্বন্দ্বিতাকারী ১২টি রাজনৈতিক দলের মধ্যে আওয়ামী লীগসহ ৬টি রাজনৈতিক দলকে রাষ্ট্রীয় টেলিভিশন বিটিভি-তে প্রচার-প্রচারণার সুযোগ দিয়েছে৷ এর মধ্যে আওয়ামী লীগ ৪০ মিনিট, জাতীয় পার্টি ২০ মিনিট এবং জেপি, জাসদ, ওয়াকার্স পার্টি ও বিএনএফ ১৫ মিনিট করে সময় পাচ্ছে৷ সুজনের সম্পাদক ড. বদিউল আলম মজুমদার ডয়চে ভেলেকে জানান, যে নির্বাচনে অর্ধেকেরও বেশি ভোটার ভোটাধিকার প্রয়োগ করতে পারবে না, সেই নির্বাচন কোনোভাবেই গ্রহণযোগ্য হতে পারে না৷ সংবিধানের সঙ্গেও এই নির্বাচন সামঞ্জস্যপূর্ণ নয়৷ কারণ, সংবিধানে ভোটাধিকার এবং ভোটের মাধ্যমে নির্বাচনের কথা বলা হয়েছে৷ কিন্তু এবার অর্ধেকেরও বেশি প্রার্থী বিনা প্রতিদ্বন্দ্বিতায় ভোট ছাড়াই নির্বাচিত হয়েছেন৷ তার ওপর প্রধান বিরোধী দলসহ অধিকাংশ রাজনৈতিক দল এই নির্বাচন বর্জন করছে৷ উল্লেখ্য, ৫ই জানুয়ারির এই নির্বাচন প্রতিহত করতে ১লা জানুয়ারি থেকে লাগাতার অবরোধ কর্মসূচি শুরু করেছে বিরোধী ১৮ দল৷",
  "manualKeyPhrases" : [ "ভোটার", "ভোট", "সংসদ", "নির্বাচন", "কমিশন" ],
  "automaticKeyPhrases" : [ "" ]
}