{
  "docID" : 12135,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাকিস্তানে-দুটি-ঘটনায়-অন্তত-৪০-জন-নিহত/a-16488173",
  "title" : "পাকিস্তানে দুটি ঘটনায় অন্তত ৪০ জন নিহত",
  "date" : "30.12.2012",
  "writter" : "",
  "categories" : [ "বিশ্ব" ],
  "article" : "পাকিস্তানে দুটি পৃথক ঘটনায় অন্তত ৪০ জনের মৃত্যু হয়েছে৷ তালেবানের হাতে ২১ জন পুলিশের মৃত্যুর পর শিয়া তীর্থযাত্রীদের লক্ষ্য করে গাড়ি বোমা হামলা চালানো হয়৷ এতে আরও ১৯ জন বেসামরিক নাগরিক প্রাণ হারিয়েছে৷ পাকিস্তানি কর্তৃপক্ষ রোববার তালেবানের হাতে অপহৃত ২৩ পুলিশ সদস্যকে খুঁজে পেয়েছে৷ তবে তাদের মধ্যে ২১ জনই ছিলো মৃত, হাত বাঁধা আর মাথায় গুলিবিদ্ধ অবস্থায়৷ একজন গুলি খেয়েও প্রাণে বেঁচে গেছেন৷ আর অন্যজন উসমান শের, তিনি কোনভাবে হাত বাঁধা অবস্থাতে পালিয়ে যেতে পেরেছেন৷ খাইবার পাখতুনখোয়া প্রদেশের হাসানখেল এলাকাতে তাদের পাওয়া যায় বলে জানিয়েছেন স্থানীয় সরকারি কর্মকর্তা নাভিদ আকবর৷ পাকিস্তানি তালেবানের হাতে আটক এসব পুলিশ সদস্য ছিলেন লেভিস উপজাতি এলাকার পুলিশ বাহিনীর সদস্য৷ গত বৃহস্পতিবার প্রায় দুইশ তালেবান জঙ্গি ভারী অস্ত্র শস্ত্র নিয়ে পুলিশ ক্যাম্পে হামলা চালায়৷ তাদের সঙ্গে এই সময় ছিলো মর্টার আর রকেট লঞ্চার৷ তারা দুইজনকে হত্যা করে এবং ২৩ জনকে অপহরণ করে নিয়ে যায়৷ নাভিদ আকবর জানিয়েছেন, নিহত পুলিশ সদস্যদের লাশ তাদের পরিবারের কাছে হস্তান্ত করা হয়েছে৷ পেশোয়ার এলাকাতে নিরাপত্তা জোরদার করা হয়েছে৷ তিনি আরও জানিয়েছেন, তালেবান নেতাদের সঙ্গে স্থানীয় উপজাতি নেতৃবৃন্দের সমঝোতা বৈঠক ব্যর্থ হওয়ার পর অপহৃত পুলিশ সদস্যদের লাশ পাওয়া যায়৷ এই হত্যাযজ্ঞের ব্যাপারে তালেবানের পক্ষ থেকে কোন কিছু এখনও বলা হয়নি৷ এর আগে গত আগস্ট মাসে বাজাউর এলাকাতে তালেবানের সঙ্গে লড়াইয়ের সময় ১৫ পাকিস্তানি সেনা নিখোঁজ হয়৷ এদিকে বালুচিস্তান প্রদেশের রাজধানী কোয়েটার দক্ষিণে মাসটাং জেলায় এক গাড়ি বোমা বিস্ফোরণে অন্তত ১৯ জন নিহত হয়েছে৷ আহত হয়েছে আরও অন্তত ২৫ জন৷ নিহতরা সকলেই শিয়া তীর্থযাত্রী বলে বার্তা সংস্থা এএফপিকে জানিয়েছেন সরকারি কর্মকর্তা তুফাইল বালুচ৷ হামলার শিকার মানুষগুলো ইরানের উদ্দেশ্যে যাচ্ছিলো৷ তাদের নিয়ে তিনটি বাসের বহরটি গাড়ি বোমাটির কাছে পৌঁছলে সেটি বিস্ফোরিত হয়৷ গাড়ি বোমাটি রিমোট কন্ট্রোলের সাহায্য ফাটানো হয়েছে বলে জানানো হয়েছে৷ বিস্ফোরণের ফলে একটি বাসে আগুন ধরে যায় এবং অনেকে পুড়ে মারা যায়৷ সরকারি কর্মকর্তা আকবার হারিফাল এএফপিকে জানিয়েছেন, আহতদের মধ্যে নারী ও শিশু রয়েছে৷ এছাড়া নিহতদের অনেকের শরীর পুড়ে বিকৃত হয়ে যাওয়াতে তাদের শনাক্ত করা যাচ্ছে না৷ উল্লেখ্য, পাকিস্তানে এর আগেও অনেকবার শিয়া সম্প্রদায়ের ওপর হামলা হয়েছে৷ আরআই/এএইচ (রয়টার্স, ডিপিএ, এএফপি)",
  "manualKeyPhrases" : [ "মৃত্যু", "পুলিশ", "বোমা", "তালেবান", "শিয়া", "নিহত", "শিশু", "নারী" ],
  "automaticKeyPhrases" : [ "" ]
}