{
  "docID" : 10010,
  "source" : "http://www.dw.com/",
  "lang" : "BN",
  "url" : "http://www.dw.com/bn/বন্ড-সিরিজের-নতুন-ছবি-স্কাইফল-এর-প্রদর্শনী/a-16327258",
  "title" : "বন্ড সিরিজের নতুন ছবি ‘স্কাইফল’-এর প্রদর্শনী",
  "date" : "24.10.2012",
  "writter" : "",
  "categories" : [ "বিনোদন" ],
  "article" : "জিরো জিরো সেভেন৷ জেমস বন্ড৷ এই সিরিজের ২৩তম ছবি ‘স্কাইফল’-এর ওয়ার্ল্ড প্রিমিয়ার হয়ে গেল মঙ্গলবার, লন্ডনে৷ গত দুটি ছবির মতো এবারও মূল চরিত্রে থাকছেন ড্যানিয়েল ক্রেগ৷ সঙ্গে জুডি ডেনস ও খাভিয়ার বার্ডেম৷ এ বছর জেমস বন্ড সিরিজের ছবির ৫০ বছর পূরণ হচ্ছে৷ তাই স্কাইফল ছবিতে অভিনয় করে বিশেষ খুশি ড্যানিয়েল ক্রেগ৷ প্রিমিয়ারে উপস্থিত হয়ে তিনি বলেন, এটা আসলেই একটা সম্মানের বিষয়৷ ১৯৬২ সালে ‘ডক্টর নো' ছবি দিয়ে জেমস বন্ডের প্রথম যাত্রা শুরু হয়েছিল৷ এরপর থেকে মুক্তি পাওয়া ২২টি ছবি থেকে আয় হয়েছে পাঁচশো কোটি ডলারেরও বেশি৷ ব্রিটেনের প্রিন্স চার্লস স্কাইফলের প্রিমিয়ারে উপস্থিত ছিলেন৷ তিনি জেমস বন্ডকে ‘সবচেয়ে সেরা সিক্রেট সার্ভিস এজেন্ট' বলে আখ্যায়িত করেন৷ প্রিমিয়ারে উপস্থিত সমালোচকার স্কাইফলকে জেমস বন্ড সিরিজের অন্যতম সেরা ছবি বলে রায় দিয়েছেন৷ জেমস বন্ডের বস চরিত্রে এবারও দেখা যাবে জুডি ডেনসকে৷ এ নিয়ে ডেনস টানা সাতটি বন্ড ছবিতে অভিনয় করছেন৷ বন্ড ছাড়াও ক্যারিয়ারে আরও বেশ কয়েকটি ছবিতে কাজ করলেও বন্ডের ছবিতে কাজ করাটা অন্য সবকিছুর চেয়ে আলাদা বলে মন্তব্য করেছেন তিনি৷ ‘অ্যামেরিকান বিউটি' খ্যাত পরিচালক স্যাম মেন্ডেস স্কাইফল ছবিটি পরিচালনা করেছেন৷ এটাই তাঁর পরিচালিত প্রথম বন্ড ছবি৷ তিনি বলেন, বন্ডের ছবিগুলোর কাছে দর্শকদের সবসময় একটা আলাদা প্রত্যাশা থাকে৷ তাদের সেই আশা পূরণে কাজ করাটা সত্যিই আনন্দের, বলেন টাইটানিক খ্যাত অভিনেত্রী কেট উইন্সলেটের সাবেক স্বামী মেন্ডেস৷ জেডএইচ/ডিজি (এএফপি)",
  "manualKeyPhrases" : [ "ডেনস", "স্কাইফল", "জেমস বন্ড", "ড্যানিয়েল ক্রেগ", "প্রিমিয়ার", "খাভিয়ার বার্ডেম" ],
  "automaticKeyPhrases" : [ "" ]
}