{
  "docID" : 15278,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবার-খুন-হলো-ফিলিস্তিনি-কিশোর/a-17752867",
  "title" : "এবার খুন হলো ফিলিস্তিনি কিশোর",
  "date" : "02.07.2014",
  "writter" : "",
  "categories" : [ "বিশ্ব" ],
  "article" : "ইসরায়েলি তিন কিশোরের মৃতদেহ উদ্ধারের দু দিনের মধ্যেই খুন হলো এক ফিলিস্তিনি কিশোর৷ পূর্ব জেরুসালেমের এই কিশোরকেও অপহরণ করে হত্যা করা হয়৷ এ হত্যাকাণ্ডকে ইসরায়েলি তিন কিশোর হত্যার পাল্টা জবাব বলে ধারণা করা হচ্ছে৷ ইসরায়েলি সেনাবাহিনীর বেতারে বলা হয়, ফিলিস্তিনি কিশোরকে অপহরণ করে হত্যার এ ঘটনা ইসরায়েলি তিন কিশোরকে হত্যার ‘বদলা' হতে পারে৷ গত ১২ই জুন নিখোঁজ হয় ইসরায়েল আর যুক্তরাষ্ট্রের যৌথ নাগরিক তিন কিশোর এভাল ইফরাহ, গিলাদ শার এবং নাফতালি ফ্রাংকায়েল৷ ফিলিস্তিনি জঙ্গি সংগঠন হামাস তাদের অপহরণ করেছে – এই সন্দেহে ইসরায়েলের সেনাবাহিনী গাজা-য় অভিযান শুরু করে৷ সোমবার হেব্রনের উত্তরে পাথরের স্তূপের নীচ থেকে তিন কিশোরের মৃতদেহ উদ্ধার করা হয়৷ ওই তিন কিশোরের মৃতদেহ খুঁজে পাওয়ার পর ইসরায়েলের প্রধানমন্ত্রী বেনইয়ামিন নেতানিয়াহু বলেন, হামাসকে এর জন্য চরম মূল্য দিতে হবে৷ ইসরায়েলের প্রতিরক্ষামন্ত্রী মোশে ইয়াআলন হামাসের প্রতি হুঁশিয়ারি উচ্চারণ করে বলেন, ‘‘আমরা জেনেছি এই অপহরণ এবং হত্যাকাণ্ডের জন্য হামাসই দায়ী৷ ওদের (হামাস) এক হাত দেখে নেয়ার আগ পর্যন্ত আমরা থামবো না৷'' হামাস ওই অপহরণকে সমর্থন জানালেও এখনো এর দায়িত্ব স্বীকার করেনি৷ ইসরায়েলি তিন কিশোরের লাশ খুঁজে পাওয়ার একদিন পরই খুন করা হয় ফিলিস্তিনের এক কিশোরকে৷ ফিলিস্তিনের সংবাদ মাধ্যমের খবরে নিহত কিশোরের নাম মোহাম্মদ আবু কাদের এবং তার বয়স ১৬ বলে উল্লেখ করা হয়েছে৷ মোহাম্মদ আবু কাদেরের নিহত হওয়ার খবর প্রকাশের সঙ্গে সঙ্গেই তার বাড়ির সামনে ভিড় করে শত শত মানুষ৷ বিক্ষুব্ধ জনতা এ সময় পুলিশকে লক্ষ্য করে ইট-পাটকেল ছোড়ে৷ পুলিশ রাবার বুলেট ছুড়লে দু জন সাংবাদিকসহ বেশ কয়েকজন আহত হয়েছেন বলে জানা গেছে৷ ফিলিস্তিনি কিশোরকে হত্যার ঘটনার দায়িত্বও এখনো কেউ স্বীকার করেনি৷ জেরুসালেমের মেয়র নির বারকাত এ ঘটনায় গভীর শোক এবং ক্ষোভ প্রকাশ করে নিন্দা জ্ঞাপন করেছেন৷ তিনি বলেন, ‘‘এটা ভয়ঙ্কর বর্বরোচিত ঘটনা৷ আমি এ ঘটনার জন্য তীব্র নিন্দা জানাচ্ছি৷ দায়ীদের নিরাপত্তা বাহিনী বিচারের আওতায় আনবে এটা আমি দৃঢ়ভাবে বিশ্বাস করি৷'' এসিবি/এসবি (এএফপি, রয়টার্স)",
  "manualKeyPhrases" : [ "ফিলিস্তিনি", "ইসরায়েল", "হামাস", "খুন", "প্রধানমন্ত্রী", "কিশোর" ],
  "automaticKeyPhrases" : [ "" ]
}