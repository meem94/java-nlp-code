{
  "docID" : 10655,
  "source" : "http://www.dw.com/",
  "lang" : "BN",
  "url" : "http://www.dw.com/bn/হোয়াইট-হাউসে-ওবামা-ব্লুজ/a-15758283",
  "title" : "হোয়াইট হাউসে ওবামা ব্লু’জ",
  "date" : "22.02.2012",
  "writter" : "",
  "categories" : [ "বিনোদন" ],
  "article" : "বিল ক্লিন্টনও কালো চশমা পরে স্যাক্সোফোন বাজিয়েছেন৷ মঙ্গলবার রাত্রে বারাক ওবামা’কে মাইক হাতে দেখা গেল মিক জ্যাগার ও বি বি কিং’এর মতো কিংবদন্তির গায়কদের সঙ্গে ‘‘সুইট হোম চিকাগো’’ গাইতে৷ হোয়াইট হাউসের ইস্ট রুম'টাই যেন পরিণত হয়েছিল একটি জমাটি ব্লু'জ ক্লাবে৷ কিন্তু প্রেসিডেন্ট স্বয়ং যে গাইবেন, সেটা আগে কেউ ভাবতে পারেনি৷ আসর শুরু হবার আগে ওবামা নিজেই বলেন, প্রেসিডেন্ট হবার কিছু অসুবিধা আছে, যেমন একা হাঁটতে যাওয়া যায় না৷ অন্যদিকে আবার এই ব্লু'জ সন্ধ্যার মতো একটি সন্ধ্যা যেন সে সব দুঃখকে ভুলিয়ে দেয়৷ ব্লু'জ সম্পর্কে ওবামা বলেন, এ হল সর্বজনীন সংগীত৷ জীবনে সকলেরই সুখ-দুঃখ, জয়-পরাজয় আসে৷ ব্লু'জ'এ এ'সবই আছে, কখনো-সখনো মাত্র গানের কথা কিংবা একটি সুরের তফাতে৷ হুইলচেয়ারে বসা ৮৬ বছরের বি বি কিং গাইলেন ‘‘লেট দ্য গুড টাইমস রোল'' এবং ‘‘দ্য থ্রিল ইজ গন''৷ ওবামা ও তার স্ত্রী মিশেল তখন তাদের আসনে বসে বসেই দুলতে শুরু করেছেন৷ রোলিং স্টোনস'এর গায়ক মিক জ্যাগার'ও হতাশ করেননি৷ ‘‘আই কান্ট টার্ন ইউ লুজ'' এবং ‘‘কমিট এ ক্রাইম'' ইত্যাদি গেয়ে প্রেসিডেন্ট দম্পতিকে তাদের আসন ছেড়ে উঠতে এবং নাচের ভঙ্গিতে দুলে দুলে হাততালি দিতে বাধ্য করেছেন৷ রাজনীতির খাস দরবারে সংগীতের জয়৷ সবশেষে ওবামার মঞ্চে উঠে ‘হোয়াইট হাউস ব্লু'জ অল-স্টার্স' ব্যান্ডটির পরিচয় দেওয়ার এবং শেষ গানটির নাম ঘোষণা করার কথা৷ গানটির নাম ‘‘সুইট হোম চিকাগো'', ওবামার নিজের শহরের ব্লু'জ অ্যান্থেম৷ বাডি গাই প্রেসিডেন্টকে খোঁচা দিলেন: ‘আপনাকে গান গাইতে শুনেছি৷ চালিয়ে যান৷' মিক জ্যাগার ওবামার হাতে মাইক তুলে দিলেন৷ ওবামা গাইলেন: ‘‘কাম অন, বেবি, ডোন্ট ইউ ওয়ান্ট টু গো''৷ ও হ্যাঁ, পুরো কনসার্টটাই ফিল্ম করা হয়েছে এবং টেলিভিশনে দেখানো হচ্ছে৷ প্রতিবেদন: অরুণ শঙ্কর চৌধুরী সম্পাদনা: সঞ্জীব বর্মন",
  "manualKeyPhrases" : [ "বারাক ওবামা", "মিক জ্যাগার", "প্রেসিডেন্ট", "স্যাক্সোফোন", "বি বি কিং" ],
  "automaticKeyPhrases" : [ "" ]
}