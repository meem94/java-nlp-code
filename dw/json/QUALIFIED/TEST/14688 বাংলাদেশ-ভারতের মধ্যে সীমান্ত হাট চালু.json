{
  "docID" : 14688,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-ভারতের-মধ্যে-সীমান্ত-হাট-চালু/a-15261666",
  "title" : "বাংলাদেশ-ভারতের মধ্যে সীমান্ত হাট চালু",
  "date" : "23.07.2011",
  "writter" : "",
  "categories" : [ "বিশ্ব" ],
  "article" : "বাংলাদেশ-ভারতের মধ্যে আনুষ্ঠানিকভাবে সীমান্ত হাট উদ্বোধন করা হলো৷ বাংলাদেশের বাণিজ্যমন্ত্রী ফারুক খান এবং ভারতের শিল্প বাণিজ্যমন্ত্রী আনন্দ শর্মা এর উদ্বোধন করেন৷ হাট বসবে প্রতি বুধবার সকাল ১০টা থেকে বিকেল ৪টা পর্যন্ত৷ বহুল আলোচিত সীমান্ত হাটের উদ্বোধনী অনুষ্ঠানে ছিল বর্ণিল আয়োজন আর উৎসাহ উদ্দীপনা৷ বাংলাদেশের কুড়িগ্রামের বালিয়ামারী সীমান্ত এবং ভারতের মেঘালয় রাজ্যের কালাইচর সীমান্ত এলাকার জিরো পয়েন্টে ১৫০ গজ এলাকার মধ্যে জিঞ্জিরাম নদীর তীরে এই হাট বসেছে৷ প্রাথমিকভাবে এই হাটে দুই দেশের ৪৭ ধরণের পণ্য বিক্রি হবে৷ এগুলো প্রধানত কৃষি, ভোগ্য এবং হস্তশিল্পজাত পণ্য৷ মোট আটটি ছাউনিতে দুই দেশের ৫০ জন ব্যবসায়ী পন্য বেঁচতে পারবেন৷ আর ক্রেতা হবেন মোট ৬শ'৷ দুই দেশ থেকেই ক্রেতা বিক্রেতার অনুপাত হবে সমান৷ তাদের সবার অনুমতিপত্র লাগবে৷ হাট বসবে প্রতি বুধবার সকাল ১০টা থেকে বিকেল ৪টা পর্যন্ত৷ বাংলাদেশের বাণিজ্যমন্ত্রী ফারুক খান উদ্বোধনী অনুষ্ঠানে বলেন এই ধরনের হাট সীমান্তে চোরাচালান বন্ধে ভূমিকা রাখবে৷ আর পর্যায়ক্রমে আরো সীমান্ত হাট চালু করা হবে৷ সীমান্ত হাটে বাংলাদেশের মূদ্রা টাকা এবং ভারতীয় রুপি দুটোই চলবে৷ তবে কেউ ৫০ ডলার বা তিন হাজার টাকার বেশি পণ্য কিনতে পারবেন না৷ হাটের নিরাপত্তায় থাকবে দুই দেশের সীমান্তরক্ষী বাহিনী বিজিবি এবং বিএসএফ-এর সদস্যরা৷ ভারতের শিল্প বাণিজ্যমন্ত্রী আনন্দ শর্মা উদ্বোধনী অনুষ্ঠানে যোগ দিয়ে বলেছেন এই হাট দুই দেশের সহযোগিতার ক্ষেত্রে নতুন দুয়ার খুলে দিয়েছে৷ ভারত বাংলাদেশকে তার প্রযুক্তি এবং উন্নয়ন সহযোগিতা দিতে চায়৷ গত বছরের প্রথমদিকে বাংলাদেশের প্রধানমন্ত্রী শেখ হাসিনার ভারত সফরের সময় সীমান্ত হাট স্থাপনের কথা হয়৷ আর চুক্তি হয় ওই বছরের ২৩শে অক্টোবর৷ চুক্তি অনুযায়ী আরেকটি সীমান্ত হাট স্থাপন করা হবে বাংলাদেশের সুনামগঞ্জের লাউঘর এবং খাসিয়া পাহাড়ের বালাট সীমন্তে৷ এই দুটি হাটের অভিজ্ঞতা থেকে পরে আরো সীমান্ত হাট স্থাপনের পরিকল্পনা আছে৷ ১৯৭২ সালে প্রথম বাংলাদেশ-ভারতের মধ্যে বর্ডার ট্রেড প্যাক্ট নামে একটি বানিজ্য চুক্তি হয়েছিল৷ পরবর্তীতে পণ্য পাচারের অভিযোগে বাংলাদেশ ওই চুক্তি বাতিল করে৷ প্রতিবেদন: হারুন উর রশীদ স্বপন, ঢাকা সম্পাদনা: রিয়াজুল ইসলাম",
  "manualKeyPhrases" : [ "বাংলাদেশ", "চালু", "ভারতের", "মধ্যে", "সীমান্ত", "হাট" ],
  "automaticKeyPhrases" : [ "" ]
}