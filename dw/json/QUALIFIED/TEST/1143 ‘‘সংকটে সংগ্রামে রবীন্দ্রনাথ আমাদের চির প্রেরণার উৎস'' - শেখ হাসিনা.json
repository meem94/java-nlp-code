{
  "docID" : 1143,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংকটে-সংগ্রামে-রবীন্দ্রনাথ-আমাদের-চির-প্রেরণার-উৎস-শেখ-হাসিনা/a-15055974",
  "title" : "‘‘সংকটে সংগ্রামে রবীন্দ্রনাথ আমাদের চির প্রেরণার উৎস'' - শেখ হাসিনা",
  "date" : "06.05.2011",
  "writter" : "",
  "categories" : [ "বিশ্ব" ],
  "article" : "ঢাকায় রবীন্দ্রনাথ ঠাকুরের সার্ধশত জন্মবার্ষিকীর অনুষ্ঠানমালার উদ্বোধন করলেন বাংলাদেশের প্রধানমন্ত্রী শেখ হাসিনা এবং ভারতের উপরাষ্ট্রপতি মো. হামিদ আনসারি৷ শেখ হাসিনা বলেন, সংকটে সংগ্রামে আর ভালবাসায় রবীন্দ্রনাথ আমাদের চির প্রেরণার উৎস৷ আর মো. হামিদ আনসারি বলেন, রবীন্দ্রনাথের চিন্তা এবং দর্শন চির আধুনিক৷ আর মাত্র একদিন পর পর ২৫শে বৈশাখ বিশ্বকবি রবীন্দ্রনাথ ঠাকুরের সার্ধশত জন্ম বার্ষিকী৷ এই শুভক্ষণের সব আয়োজন করছে বাংলাদেশ আর ভারত একসঙ্গে মিলে৷ গত বছরের জানুয়ারি মাসে প্রধানমন্ত্রী শেখ হাসিনার ভারত সফরের সময় রবীন্দ্র সার্ধশত জন্ম বার্ষিকী যৌথভাবে উদযাপনের সিদ্ধান্ত হয়৷ দু'দেশের প্রধানমন্ত্রীর নেতৃত্বে এজন্য দু'টি কমিটিও গঠন করা হয়৷ আজ ঢাকায় উদ্বোধন করা হল সার্ধশত জন্ম বার্ষিকীর তিনদিনব্যাপী অনুষ্ঠানমালার৷ উদ্বোধনী অনুষ্ঠানে ভারতের উপরাষ্ট্রপতি মো. হামিদ আনসারি বলেন, প্রতিবেশী দেশ বাংলাদেশে আসা তার জন্য আনন্দের৷ আর তা যদি হয় রবীন্দ্রনাথের সার্ধশত জন্ম বার্ষিকী অনুষ্ঠানে যোগ দিতে, তাহলে তা বিশেষ মাত্রা পায়৷ তিনি বলেন, বাংলাদেশ ও ভারতের এধরনের যৌথ আয়োজন এই প্রথম৷ এটি একটি ঐতিহাসিক ঘটনা৷ এই ঘটনা প্রমাণ করে রবীন্দ্রনাথ তার সময়ের সবচেয়ে অগ্রসর মানুষ ছিলেন৷ তার চিন্তা এবং দর্শন এখনো আধুনিক৷ বাংলাদেশের প্রধানমন্ত্রী শেখ হাসিনা বলেন, বাংলাদেশের মুক্তিযুদ্ধসহ সব সংগ্রাম, সংকট আর ভালবাসায় রবীন্দ্রনাথের চিন্তা ও সৃষ্টি অনুপ্রেরণা যুগিয়েছে৷ তাকে কোন দেশ কালের গণ্ডিতে আবদ্ধ রাখা যায়না৷ প্রধানমন্ত্রী বলেন, রবীন্দ্র চর্চাকে আরো বিস্তৃত করতে শিলাইদহে রবীন্দ্র বিশ্বিদ্যালয় স্থাপন করা হবে৷ এদিকে ভারতের উপরাষ্ট্রপতি হামিদ আনসারি বিরোধী দলীয় নেতা বেগম খালেদা জিয়ার সঙ্গেও সৌজন্য সাক্ষাৎ করছেন৷ তাঁরা দু'দেশের স্বার্থসংশ্লিষ্ট বিষয়েও কথা বলেন৷ বৈঠক শেষে খালেদা জিয়ার উপদেষ্টা সমশের মুবিন চৌধুরী বলেন, তাঁরা দু'দেশের সম্পর্ক আরো জোরদার করা কথা বলেছেন৷ খালেদা জিয়া ভারতের উপরাষ্ট্রপতিকে জানিয়েছেন, দু'দেশের মধ্যে অমিমাংসীত যেসব সমস্যা রয়েছে তার দ্রুত সমাধান হওয়া প্রয়োজন৷ প্রতিবেদন: হারুন উর রশীদ স্বপন সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "শেখ", "সার্ধশত", "হাসিনা", "হামিদ", "রবীন্দ্রনাথ", "আনসারি" ],
  "automaticKeyPhrases" : [ "" ]
}