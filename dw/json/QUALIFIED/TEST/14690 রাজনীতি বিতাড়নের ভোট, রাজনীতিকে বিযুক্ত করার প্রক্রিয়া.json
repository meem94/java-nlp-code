{
  "docID" : 14690,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনীতি-বিতাড়নের-ভোট-রাজনীতিকে-বিযুক্ত-করার-প্রক্রিয়া/a-17533475",
  "title" : "রাজনীতি বিতাড়নের ভোট, রাজনীতিকে বিযুক্ত করার প্রক্রিয়া",
  "date" : "01.04.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "উপজেলা নির্বাচনের পঞ্চম দফায় চরম হতাশা প্রকাশ করেছেন নির্বাচন বিশেষজ্ঞরা৷ তাঁদের মতে, এই নির্বাচনের মধ্য দিয়ে নির্বাচন নিয়ে বাংলাদেশের দুই যুগেরও বেশি সময়ের অর্জন প্রশ্নের মুখে পড়েছে৷ এটা যেন রাজনীতি বিতাড়নের ভোট৷ জাতীয় নির্বাচন পর্যবেক্ষক পরিষদ বা জানিপপ-এর চেয়ারম্যান অধ্যাপক ড. নাজমুল আহসান কলিমুল্লাহ ডয়চে ভেলেকে বলেন, ‘‘আগের চার দফা নির্বাচনের শেষের দুটি দফায় সহিংসতা, কেন্দ্র দখলের ঘটনা ঘটলেও সোমবারের পঞ্চম দফায় আরো নতুন কিছু মাত্র যোগ হয়েছে৷'' তিনি নির্বাচনের সার্বিক অবস্থা সরেজমিনে পর্যবেক্ষণ করে জানান, ‘‘এবার কোথাও কোথাও আগেই ভোটারদের ভোটকেন্দ্রে যেতে বারণ করা হয়েছে৷ আবার কেন্দ্রে ঢুকে ভোটার অমোচনীয় কালি লাগানোর পর, তাঁকে আর ভোট দিতে দেয়া হয়নি৷ তাঁর ভোট দিয়েছেন অন্য কেউ৷ ভোটারদের ভোটদানে নিরুত্‍সাহিত করা হয়েছে৷ কিন্তু ভোটের বাক্সে ভোট ঠিকই পড়েছে৷ আবার এজন্টদের বের করে দেয়া হয়েছে৷'' তিনি বলেন, ‘‘প্রকাশ্য সহিংসতার সঙ্গে এবার যুক্ত হয়েছে ‘নীরব সন্ত্রাস'৷'' শুধু তাই নয়, ভোটাদের না আসতে দিয়ে ভোটের বাক্স ভরার এই প্রক্রিয়াকে নির্বাচন ব্যবস্থার ভয়াবহ ক্ষতি বলে মনে করেন তিনি৷ এটা ভোট বিমুখতা তৈরি করে৷ এছাড়া এর দায় নির্বাচন কমিশন, সরকার ও রাজনৈতিক দলসহ সবাইকে নিতে হবে বলে মনে করেন তিনি৷ তাঁর মতে, ভোট দানে ভোটারদের নিরুত্‍সাহিত করার এই পদ্ধতি গণতান্ত্রিক নির্বাচন ব্যবস্থাকে বিদায় দেয়ার একটা প্রক্রিয়া৷ এ বিষয়ে স্থানীয় সরকার বিশেষজ্ঞ ড. তোফায়েল আহমেদ ডয়চে ভেলেকে বলেন, ‘‘সামরিক শাসকদের আমরা আগে এই ধরণের নির্বাচনের জন্য দায়ী করতাম৷ তবে ৯০-এর গণঅভ্যুত্থানের পর কয়েকটি ঘটনা ছাড়া বাকি নির্বাচন ব্যবস্থায় একটা গ্রহণযোগ্যতা ফিরে এসেছিল৷ ভোটারদের উপস্থিতি ছিল রেকর্ড পরিমাণ৷ কিন্তু সেই নির্বাচন আবার দূরে সরে যেতে শুরু করেছে৷ নির্বাচন হয়ে উঠছে একক কোনো দলের জন্য৷'' তিনি বলেন, ‘‘এর মধ্য দিয়ে বিরাজনীতিকরণের একটি নতুন প্রক্রিয়া শুরু হয়েছে৷ শুরু হয়েছে রাজনীতি বিতাড়নের কৌশল৷ ভোট আর রাজনীতি সবার না হয়ে একদলের হয়ে যাচ্ছে, যা গণতান্ত্রিক ব্যবস্থায় হতে পারে না৷'' তোফায়েল আহমেদ বলেন, ‘‘উপজেলা নির্বাচনের মাধ্যমে বাংলাদেশের নির্বাচন ব্যবস্থার যে রূপ নতুন করে প্রকাশ পেল তাতে মনে হয় যে, নির্বাচন কমিশনের হাতে তেমন কিছুই নেই৷ আর আজ্ঞাবহ সংস্কৃতির কারণে নির্বাচন কমিশনও তেমন কোনো কথা বলছে না৷ তারা একেই ‘মোটামুটি শান্তিপূর্ণ' নির্বাচন বলছে৷'' তিনি বলেন, ‘‘এই পরিস্থিতি থেকে বেরিয়ে আসার কোনো পথ আপাতত দেখা যাচ্ছে না৷ তবে যদি সবাই গণতন্ত্র এবং গণতান্ত্রিক প্রক্রিয়ার কথা ভাবেন, তাহলে হয়ত পরিস্থিতির উত্তরণ হতে পারে৷''",
  "manualKeyPhrases" : [ "রাজনীতি", "গ্রহণযোগ্যতা", "প্রক্রিয়া", "ড. নাজমুল আহসান কলিমুল্লাহ", "বিতাড়নের ভোট", "গণতন্ত্র", "জানিপপ" ],
  "automaticKeyPhrases" : [ "" ]
}