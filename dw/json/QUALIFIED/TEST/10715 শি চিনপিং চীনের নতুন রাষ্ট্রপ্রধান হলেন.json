{
  "docID" : 10715,
  "source" : "http://www.dw.com/",
  "lang" : "BN",
  "url" : "http://www.dw.com/bn/শি-চিনপিং-চীনের-নতুন-রাষ্ট্রপ্রধান-হলেন/a-16672085",
  "title" : "শি চিনপিং চীনের নতুন রাষ্ট্রপ্রধান হলেন",
  "date" : "14.03.2013",
  "writter" : "",
  "categories" : [ "বিশ্ব" ],
  "article" : "চীনের তথাকথিত রাষ্ট্রীয় সংসদ বৃহস্পতিবার কমিউনিস্ট পার্টির নেতা শি চিনপিং’কে প্রেসিডেন্ট হিসেবে নির্বাচন করে৷ ৫৯ বছর বয়সী শি এই পদেও হু জিনতাও’এর উত্তরসুরি হলেন৷ গত নভেম্বরে শি চিনপিং পার্টি প্রধান পদে হু জিনতাও'এর স্থলাভিষিক্ত হন৷ এবার বাৎসরিক জাতীয় গণকংগ্রেসের প্রায় তিন হাজার প্রতিনিধির সামনে তিনিই একমাত্র প্রার্থী ছিলেন৷ পেয়েছেনও ২,৯৬১টি ভোট, অর্থাৎ ৯৯.৭ শতাংশ৷ তাঁর বিরুদ্ধে পড়েছে মাত্র একটি ভোট৷ তিনজন প্রতিনিধি ভোট দেওয়া থেকে বিরত থেকেছেন৷ শি চিনপিং'এর আগামী দশ বছর প্রেসিডেন্ট এবং পার্টি প্রধানের পদে থাকবার কথা৷ বেইজিং'এর গ্রেট হল অফ দ্য পিপল'এর মঞ্চে দাঁড়িয়ে সমবেত প্রতিনিধিদের করতালি ও অভিনন্দন গ্রহণ করলেন শি চিনপিং, প্রথা অনুযায়ী৷ অনুষ্ঠানটি রাষ্ট্রীয় টেলিভিশনে সরাসরি সম্প্রচারিত হয়েছে৷ ভাইস প্রেসিডেন্ট নিযুক্ত হয়েছেন ৬২ বছর বয়সী লি ইউওয়ানচাও, যিনি কমিউনিস্ট পার্টির শক্তিশালী সংগঠন বিভাগের প্রধান৷ লি পেয়েছেন ৯৬ শতাংশ ভোট৷ অপরদিকে শি চিনপিং'কে রাষ্ট্রীয় সামরিক পরিষদের চেয়ারম্যান হিসেবেও অনুমোদন করা হয়েছে৷ পার্টি প্রধান হিসেবে হু জিনতাও'এর স্থান নেওয়া যাবৎ তিনি এমনিতেই পার্টির কেন্দ্রীয় সামরিক পরিষদের প্রধান৷ শুক্রবার ন্যাশনাল পিপলস কংগ্রেসে আরো একটি গুরুত্বপূর্ণ পদ পূরণে তাদের অনুমোদন দেবে: উপপ্রধানমন্ত্রী লি কোচিয়াং'কে দেশের নতুন প্রধানমন্ত্রী হিসেবে নিয়োগ করা হবে, অর্থাৎ তিনি সরকারিভাবে দলের দ্বিতীয় গুরুত্বপূর্ণ ব্যক্তি হতে চলেছেন৷ তিনি ওয়েন জিয়াবাও'এর স্থলাভিষিক্ত হবেন৷ শনিবার কংগ্রেস নতুন পররাষ্ট্রমন্ত্রী ও অপরাপর নতুন মন্ত্রীদের নিয়োগ অনুমোদন করবে৷ বৃহস্পতিবারেই চীনা সংসদ ঝাং দেজিয়াং'কে স্ট্যান্ডিং কমিটির চেয়ারম্যান নিয়োগ করে৷ অর্থাৎ ৬৬ বছর বয়সি ঝাং হলেন শি চিনপিং এবং লি কোচিয়াং-এর পরে দলীয় ক্ষমতার সিঁড়িতে তৃতীয় ব্যক্তি৷ তিনি গতবছরের মার্চ মাসে চংকিং এলাকার বিতর্কিত নেতা বো শিলাই'এর স্থান নেন৷ সংসদ সরকারি মন্ত্রণালয়গুলির মেদ কমানোর একটি পরিকল্পনাও অনুমোদন করেছে৷ পরিকল্পনার লক্ষ্য হল, দুর্নীতি ও আমলাতন্ত্র কমানো৷ এছাড়া বাজারের অর্থনীতি ও বিভিন্ন সামাজিক ইস্যুতে সরকারি হস্তক্ষেপ কমানোরও প্রচেষ্টা করা হবে৷ রেল মন্ত্রণালয়টিকে তো ব্যাপক দুর্নীতির অভিযোগে একেবারেই তুলে দেওয়া হচ্ছে, অর্থাৎ পরিবহণ মন্ত্রণালয়ের সঙ্গে মিশিয়ে দেওয়া হচ্ছে৷ এসি / এসবি (ডিপিএ)",
  "manualKeyPhrases" : [ "চিনপিং", "কমিউনিস্ট", "সংসদ", "শি", "নতুন", "পার্টি" ],
  "automaticKeyPhrases" : [ "" ]
}