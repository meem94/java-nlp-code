{
  "docID" : 12221,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাভারে-ভবন-ধস-পুরো-দেশকে-এক-করেছে/a-16774838",
  "title" : "সাভারে ভবন ধস পুরো দেশকে এক করেছে",
  "date" : "26.04.2013",
  "writter" : "জাহিদুল হক",
  "categories" : [ "ব্লগওয়াচ" ],
  "article" : "সাভারে ভবন ধসের ঘটনা ঘটেছে বুধবার সকালে৷ এখনো সেখানে উদ্ধারকাজ চলছে৷ সেই সঙ্গে ব্লগ, ফেসবুকে চলছে বিভিন্ন আলোচনা৷ সামহয়্যার ইন ব্লগে আদনান আমিন অন্য উৎস থেকে নেয়া একটি লেখা শেয়ার করেছেন৷ সেই লেখাতে বলা হয়েছে, ভবন ধসের ঘটনাকে কেন্দ্র করে পুরো বাংলাদেশ যেন এক হয়ে গেছে৷ উদাহরণ হিসেবে বলা হয়েছে, উদ্ধারকাজ যেন নির্বিঘ্নে হতে পারে সেজন্য হরতাল প্রত্যাহার করেছে বিএনপি৷ আর আওয়ামী লীগ সরকার চার কোটি টাকা বরাদ্দ করা ছাড়াও উদ্ধারকাজে নিয়োজিত করেছে সকল বাহিনীকে৷ হেফাজতে ইসলাম মানিকগঞ্জের মহাসমাবেশ স্থগিত করেছে৷ আর পাল্লা দিয়ে রক্ত সংগ্রহ করছে গণজাগরণ মঞ্চ ও ছাত্র শিবিরের কর্মীরা৷ এদিকে, এত বড় ঘটনার পরও প্রথম আলো শুক্রবার সন্ধ্যায় তাদের ‘মেরিল-প্রথম আলো পুরস্কার' অনুষ্ঠান স্থগিত না করায় অনেক ফেসবুক ব্যবহারকারীকে ক্ষোভ প্রকাশ করতে দেখা গেছে৷ তারেক সালাহউদ্দিনের প্রশ্ন দেশ থেকে কি সম্মান দেখানো উঠে গেল? ‘‘তথাকথিত বুদ্ধিজীবীদের ধ্বজ্জাধারী পত্রিকা প্রথম আলো আজকের দিনে কোটি কোটি টাকা খরচ করে মেরিল-প্রথম আলো পুরস্কার অনুষ্ঠানের আয়োজন করবে – এটা মেনে নেয়ার জন্য খুব একটা প্রস্তুত ছিলাম না৷ ‘‘পরে মনে পড়ল, সরকারি দলের সাথে প্রথম আলোর একটা মিল আছে – আওয়ামী লীগের অনেকেই যেমন এখন আর রানাকে চিনতে পারছে না, তেমনি প্রথম আলোও হঠাৎ একদিন তার নিজস্ব পত্রিকা আলপিনকে চিনতে পারেনি৷….টাকার কাছে সবাই অন্ধ; আমার মতো অনেক ফেসবুক ব্যবহারকারীদের স্ট্যাটাসে প্রথম আলোর কিছুই যাবে আসবে না, তারা আজ উটের মতো নাচবে৷'' এমনই অনেকের ক্ষোভের একটা উত্তর দেয়ার চেষ্টা করেছেন প্রথম আলোর সাংবাদিক ও ফেসবুক ব্যবহারকারী শরিফুল হাসান৷ তিনি লিখেছেন, ‘‘তিন মাস ধরে আয়োজন করা একটা অনুষ্ঠান হুট করে বন্ধ করে দেয়া খুব কঠিন৷ কারণ শত শত গেস্ট৷ ফের তাদের সময় পাওয়া, অনুষ্ঠানের শিডিউল পাওয়া এসব কঠিন৷ তাই অনুষ্ঠানটা চাইলেও বন্ধ করা যায় না৷ তবে সাভারের ঘটনা যেহেতু শোকের সেই বাস্তবতায় অনুষ্ঠানে নাচ-গান বিনোদন এসব থাকছে না৷ এর বদলে সাভারের ভবন ধসে হতাহতদের প্রতি গভীর শোক, সমবেদনা প্রকাশ করা হবে৷ তাদের জন্য অর্থ সংগ্রহসহ কিছু প্রচষ্টো নেয়া হবে৷'' এরপর অবশ্য তিনি সবার সঙ্গে একমত পোষণ করে বলেছেন যে, অনুষ্ঠানটা পিছিয়ে দিতে পারলে ভালো হতো৷ কিন্তু সেটা যেহেতু অসম্ভব তাই বাস্তবতাটা মেনে নিতেই হবে৷",
  "manualKeyPhrases" : [ "বাংলাদেশ", "বিএনপি", "প্রথম আলো", "হরতাল প্রত্যাহার", "ভবন", "পুরস্কার" ],
  "automaticKeyPhrases" : [ "" ]
}