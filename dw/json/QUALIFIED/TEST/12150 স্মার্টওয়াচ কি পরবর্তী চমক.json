{
  "docID" : 12150,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্মার্টওয়াচ-কি-পরবর্তী-চমক/a-16701271",
  "title" : "স্মার্টওয়াচ কি পরবর্তী চমক?",
  "date" : "27.03.2013",
  "writter" : "আরাফাতুল ইসলাম",
  "categories" : [ "বিজ্ঞান পরিবেশ" ],
  "article" : "গত কয়েক সপ্তাহ ধরে শোনা যাচ্ছে অ্যাপল সম্ভবত স্মার্টওয়াচ বাজারে ছাড়বে৷ চলতি বছরেই বাজারে আসতে পারে এই হাতঘড়ি৷ স্যামসাং ইতোমধ্যে স্মার্টওয়াচ তৈরির ঘোষণা দিয়েছে৷ এটাই কি প্রযুক্তি দুনিয়ায় পরবর্তী চমক? স্মার্টওয়াচের কাজ শুধু সময় প্রদর্শনের মধ্যেই সীমাবদ্ধ নয়৷ এর কর্মকাণ্ড পিডিএ-র (ব্যক্তিগত ডিজিটাল সহযোগী) সঙ্গে তুলনা করা যেতে পারে৷ গত দশকের শুরুর দিকে যেগুলো বেশ জনপ্রিয় হয়েছিল৷ তবে স্মার্টওয়াচে পিডিএ-র সকল সুবিধা ছাড়াও থাকছে ক্যামেরা, ম্যামোরি কার্ড এবং ওয়াইফাই সুবিধা৷ উপরের ছবিতে প্রদর্শিত পাবল ই-পেপার ওয়াচটি গত বছর বাজারে আসে৷ এটি একটি ‘ক্রাউডফান্ডেড' প্রকল্প৷ যার অর্থ হচ্ছে, এই ঘড়ি তৈরির প্রকল্পটিতে অর্থ সহায়তা করেছেন সাধারণ মানুষ৷ তারা এই প্রকল্পের জন্য দশ মিলিয়ন মার্কিন ডলারের বেশি দিয়েছেন৷ একেকটি পাবলের দাম একশো মার্কিন ডলার৷ এটি স্মার্টফোনের সঙ্গে সম্পর্ক গড়তে পারে৷ শুধু তাই নয়, দশ মিটির দূরত্ব অবধি সেই সম্পর্ক ধরেও রাখতে পারে৷ স্মার্টফোনের সঙ্গে সম্পর্ক গড়ার পর পাবলেই স্মার্টফোনের যাবতীয় ফোন কল, ইমেল, টেক্সট ম্যাসেজ, ফেসবুক ম্যাসেজ, টুইটার ফিড, আবহাওয়ার পূর্বাভাষসহ অনেক কিছু দেখা যায়৷ এটিতে ভাইব্রেশন অ্যালার্টের ব্যবস্থাও রয়েছে৷ সুবিধা হচ্ছে, এটি স্মার্টফোনের মতো বড় নয়৷ ফলে অফিসের মিটিংয়ে বা যেসব আলোচনায় বসে স্মার্টফোনের দিকে নজর রাখাটা অশোভন মনে হয়, সেসব জায়গায় বসেও দিব্যি ইন্টারনেটে নজর রাখা যাবে এই পাবল ব্যবহার করে৷ অবশ্যই, স্মার্টওয়াচ পাবলের মতো ছোট প্রতিষ্ঠানই শুধু বানাবে না৷ সনি ইতোমধ্যে স্মার্টওয়াচ (উপরের ছবিতে প্রদর্শিত) তৈরি করেছে৷ স্যামসাংও এই নিয়ে কাজ করছে৷ আর বাজারে গুজব ক্রমশ বাড়ছে যে, অ্যাপলও শীঘ্রই ‘আইওয়াচ' বাজারে ছাড়বে৷ বলাবাহুল্য, স্মার্টওয়াচগুলো আসলে ১৯৮০ সালে বাজারে আসা ক্যাসিনো ডিজিটাল ওয়াচেরই বর্ধিত সংস্করন৷ তাছাড়া অনেকে হয়ত শুধু স্মার্টফোনের কিছু ফিচার ঘড়িতে পেতে বাড়তি একশো ডলার খরচেও রাজি হবেন না৷ ফলে এ ধরনের ঘড়ি আসলেই বড় চমক হিসেবে দেখা দেবে কিনা, সেটি এখন এক বড় প্রশ্ন৷",
  "manualKeyPhrases" : [ "পাবল", "চমক", "অ্যাপল", "ই-পেপার", "স্মার্টওয়াচ", "পিডিএ", "প্রযুক্তি" ],
  "automaticKeyPhrases" : [ "" ]
}