{
  "docID" : 14985,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিদায়-মারাদোনা-স্বাগত-চেচো-বাতিস্তা/a-6185475",
  "title" : "বিদায় মারাদোনা, স্বাগত ‘চেচো' বাতিস্তা",
  "date" : "03.11.2010",
  "writter" : "",
  "categories" : [ "খেলাধুলা" ],
  "article" : "আর্জেন্টিনার জাতীয় ফুটবল দলের কোচ হিসেবে দিয়েগো মারাদোনার বিদায়ের পর তাঁর জায়গায় পাকাপাকিভাবে নেওয়া হল স্যার্খিয়ো বাতিস্তাকে৷ দক্ষিণ আফ্রিকায় বিশ্বকাপ থেকে শোচনীয় প্রস্থানের পর আর্জেন্টিনার জাতীয় ফুটবল টিমের দায়িত্ব কেড়ে নেওয়া হয় কোচ মারাদোনার কাছ থেকে৷ জার্মানির বিরুদ্ধে ম্যাচে ৪-০ গোলে পরাজয়ের বিভীষিকা এখনো অনেকের মন থেকে মুছে যায় নি৷ তারপর সাময়িকভাবে দায়িত্ব সামলাচ্ছিলেন স্যার্খিয়ো বাতিস্তা৷ ডাকনাম ‘চেচো'৷ এবার তাঁর নামই আনুষ্ঠানিকভাবে কোচ হিসেবে ঘোষণা করা হলো৷ অর্থাৎ ২০১৪ সালে প্রতিবেশী দেশ ব্রাজিলে বিশ্বকাপের আসরে কোচ হিসেবে তিনিই দলকে গড়ে তুলবেন৷ তাঁর ভাষায়, ‘‘২০১৪ সালে একমাত্র লক্ষ্য হল বিশ্বকাপ প্রতিযোগিতায় জয়''৷ তিনি খেলোয়াড়দের উদ্দেশ্যে ধৈর্য ধরে শান্ত থাকার আহ্বান জানিয়েছেন৷ সামান্য কয়েক মাসেই বাতিস্তা কিছু সাফল্য দেখিয়েছেন৷ আয়ারল্যান্ড ও বিশ্ব চ্যাম্পিয়ন স্পেনের বিরুদ্ধে প্রদর্শনী ম্যাচে আর্জেন্টিনার জয় হয়েছে৷ তবে জাপানের বিরুদ্ধে একটি ম্যাচে হার মানতে হয় বাতিস্তার দলকে৷ এর আগে তাঁরই নেতৃত্বে ২০০৮ সালে বেইজিং অলিম্পিকে আর্জেন্টিনার ২৩-অনূর্ধ্ব টিম স্বর্ণপদক পেয়েছিল৷ ১৯৮৬ সালে আর্জেন্টিনার জাতীয় দলে মারাদোনার সঙ্গে কাঁধে কাঁধ মিলিয়ে দেশকে একের পর এক সাফল্য দিয়েছেন স্যার্খিয়ো৷ সেবছর বিশ্বকাপের শিরোপাও ছিনিয়ে নেয় মারাদোনার দল৷ মারাদোনার উচ্ছল আবেগময় উপস্থিতির পাশে বাতিস্তা যেন এক সম্পূর্ণ বিপরীত চরিত্র৷ শান্ত, অন্তর্মুখী ৪৭ বছর বয়স্ক এই কোচকে ঘিরে বিতর্কের লম্বা তালিকাও নেই৷ আর্জেন্টিনার তারকা খেলোয়াড় লিওনেল মেসি বাতিস্তার বেশ ঘনিষ্ঠ বলে পরিচিত৷ ফলে এই ঘোষণা শুনে মেসি খুবই খুশি৷ প্রতিবেদন: সঞ্জীব বর্মন সম্পাদনা: আব্দুল্লাহ আল ফারূক",
  "manualKeyPhrases" : [ "কোচ", "জয়", "ফুটবল", "বাতিস্তা", "বিশ্বকাপ" ],
  "automaticKeyPhrases" : [ "" ]
}