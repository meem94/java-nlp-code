{
  "docID" : 10302,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোনো-জজ-মিয়া-নাটক-চান-না-সাগরের-মা/a-16588091",
  "title" : "কোনো জজ মিয়া নাটক চান না সাগরের মা",
  "date" : "09.02.2013",
  "writter" : "সমীর কুমার দে, ঢাকা",
  "categories" : [ "বিশ্ব" ],
  "article" : "সাংবাদিক দম্পতি সাগর সরওয়ার ও মেহেরুন রুনি হত্যাকাণ্ডের প্রধান সন্দেহভাজন তাদের বাসভবনের দারোয়ান হুমায়ুন ওরফে এনামুলকে গ্রেফতার করেছে র‌্যাব৷ সাগরের মা সালেহা মনির বলেছেন, আমরা কোন জজ মিয়া নাটক দেখতে চাই না৷ আর মাত্র একদিন পরই পূর্ণ হচ্ছে সাংবাদিক দম্পতি সাগর সরওয়ার ও মেহেরুন রুনি হত্যাকাণ্ডের এক বছর৷ থানা পুলিশ ও ডিবির হাত ঘুরে মামলাটি এখন তদন্ত করছে র‌্যাব৷ তদন্ত শুরুর পর থেকেই র‌্যাব নানা আশার কথা শোনালেও কাজের কাজ কিছুই হয়নি৷ এর মধ্যেই মহাখালীতে খুন হওয়া ডা. নিতাইয়ের খুনিদের এই হত্যাকাণ্ডের সঙ্গে সম্পৃক্ত গত বছরের ১০ই অক্টোবর সংবাদ সম্মেলন করেন স্বরাষ্ট্রমন্ত্রী মহীউদ্দীন খান আলমগীর৷ সেখানে বলা হয় প্রধান সন্দেহভাজন বাসভবনের দারোয়ান হুমায়ুন ওরফে এনামুলকে গ্রেফতারের চেষ্টা করছে র‌্যাব৷ তাকে ধরিয়ে দিতে ১০ লাখ টাকা পুরস্কারও ঘোষণা করেন স্বরাষ্ট্রমন্ত্রী৷ শনিবার ভোরে ব্রাহ্মণবাড়িয়া থেকে এনামুলকে গ্রেফতার করেছে র‌্যাব৷ অবশ্য সামাজিক যোগাযোগ মাধ্যম ফেসবুকে দিন কয়েক আগেই এনামুলকে গ্রেফতারের খবর প্রকাশ হয়েছিল৷ তবে র‌্যাবের বক্তব্য হচ্ছে, শনিবার ভোর পৌনে পাঁচটার দিকে এনামুল সিলেটগামী একটি ট্রেনে করে ঢাকা থেকে মৌলভীবাজারের শ্রীমঙ্গল যাচ্ছিলেন৷ তখন তাকে গ্রেফতার করা হয়৷ র‌্যাব মহাপরিচালক মোখলেছুর রহমান বলেন, এখন পর্যন্ত তদন্তে এনামুলকেই প্রধান সন্দেহভাজন হিসেবে দেখা হচ্ছে৷ এখন পর্যন্ত ৮ জনকে গ্রেফতার করা হলেও সাগর-রুনির ফ্লাট থেকে উদ্ধার করা আলামতের ডিএনএ-র সঙ্গে এখনও কারও ডিএনএ মেলেনি৷ তারপরও র‌্যাব মহাপরিচালক বলেন, তদন্ত নিয়ে কোন বিভ্রান্তির অবকাশ নেই৷ এদিকে, সাগর-রুনির প্রথম মৃত্যুবার্ষিকী উপলক্ষ্যে শনিবার এক আলোচনা সভার আয়োজন করে ঢাকা রিপোর্টার্স ইউনিটি৷ সেখানে সিনিয়র সাংবাদিক থেকে শুরু করে সাগর-রুনির পরিবারের সবাই উপস্থিত ছিলেন৷ আলোচনায় অংশ নিয়ে সাগরের মা সালেহা মনির আসল খুনি গ্রেফতার না হওয়ায় ক্ষোভ প্রকাশ করে বলেন, আমরা কোন জজ মিয়া নাটক দেখতে চাই না৷ সাংবাদিক নেতারাও খুনি গ্রেফতার না হওয়ায় ক্ষুব্ধ প্রতিক্রিয়া ব্যক্ত করেন৷ সাংবাদিক নেতা মঞ্জুরুল আহসান বুলবুল বলেন, সরকার শুরু থেকেই এই হত্যাকাণ্ড নিয়ে বিভ্রান্তির সৃষ্টি করেছে৷ আসল খুনি গ্রেফতার না হলে পরিণতি ভালো হবে না বলেও উল্লেখ করেন তিনি৷",
  "manualKeyPhrases" : [ "সালেহা মনির", "এনামুল", "দারোয়ান", "মৃত্যুবার্ষিকী", "র‌্যাব" ],
  "automaticKeyPhrases" : [ "" ]
}