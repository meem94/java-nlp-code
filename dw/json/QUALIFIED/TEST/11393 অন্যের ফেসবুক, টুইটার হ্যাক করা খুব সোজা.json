{
  "docID" : 11393,
  "source" : "http://www.dw.com/",
  "lang" : "BN",
  "url" : "http://www.dw.com/bn/অন্যের-ফেসবুক-টুইটার-হ্যাক-করা-খুব-সোজা/a-6160832",
  "title" : "অন্যের ফেসবুক, টুইটার হ্যাক করা খুব সোজা",
  "date" : "28.10.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ইদানিং অনেক জায়গাতেই তারহীন ইন্টারনেট নেটওয়ার্ক পাওয়া যায়৷ এই নেটওয়ার্কে ল্যাপটপ বা নেটবুক যুক্ত করে ব্যবহার করা যায় ফেসবুক, টুইটার সহ নানা ওয়েবসাইট৷ সাবধান, এমন নেটওয়ার্কে ওত পেতে থাকতে পারে হ্যাকার৷ জনপ্রিয় ইন্টারনেট ব্রাউজার ফায়ারফক্সের একটি প্লাগইন ফায়ারশিপ৷ এই প্লাগইন যেকোন উম্মুক্ত তারহীন নেটওয়ার্কে প্রবেশ করে অন্যের লগ ইন তথ্য চুরি করতে পারে৷ এরপর যিনি ফায়ারশিপ ব্যবহার করছেন, তাকে এসব তথ্য সরবরাহও করতে পারে এই প্রোগ্রাম৷ যার মানে দাঁড়াচ্ছে, আপনি যদি সেই তারহীন নেটওয়ার্কের ব্যবহারকারী হন তাহলে ক্ষতির মুখে পড়বেন৷ কেননা আপনার ইউজার নেইম, পাসওয়ার্ড চুরি করে তখন অন্য কেউ আপনার একাউন্টে প্রবেশের সুযোগ পাবে৷ করতে পারবে যেকোন পরিবর্তন৷ বর্তমানে বিমানবন্দর, কফি শপ, হোটেলসহ নানা জনগুরুত্বপূর্ণ এলাকায় পাওয়া যায় তারহীন নেটওয়ার্কের সুবিধা৷ এমন নেটওয়ার্কের পরিধিও দিনে দিনে বাড়ছে৷ তাই, সেখানকার নিরাপত্তা ব্যবস্থার এই ত্রুটি ধরিয়ে দিয়ে বেশ আলোচনায় আছেন এরিক বাটলার৷ মার্কিন মুল্লুকের সিয়াটলে অবস্থানরত এই তরুণকে কেউ বলছেন কম্পিউটার প্রোগ্রামার বা কারো মতে হ্যাকার তিনি৷ তবে, এরিক অন্য হ্যাকারদের মতো কোন হুমকিধামকি দিচ্ছেন না৷ তাঁর কথায়, ওয়েবসাইটগুলোর উচিত ব্যবহারকারীর নিরাপত্তা নিশ্চিত করা৷ কিন্তু তারা সেটা করছে না৷ এই বিষয়টিকেই প্রমাণ করতে এরিক তৈরি করেন ফায়ারশিপ৷ ২৪ ঘণ্টায় নাকি এই প্লাগইন ডাউনলোড হয়েছে ১ লাখ ২৯ হাজার বার৷ যাই হোক, এরিকের এই ক্ষুদ্র প্রোগ্রাম ক্ষতিকর কাজেও ব্যবহার হতে পারে৷ তাই, তারহীন নেটওয়ার্কে নিজেকে নিরাপদ রাখার এক উপায়ও বাতলেছেন তিনি৷ এজন্য ব্যবহার করতে হবে আরেকটি ফায়ারফক্স প্লাগইন৷ নাম, এইচটিটিপিএস-এভরিহয়্যার৷ এই প্লাগইনটির কাজ হচ্ছে তথ্য ফাঁসের হাত থেকে ব্যবহারকারীকে রক্ষা করা৷ বিশেষ করে ফেসবুক, টুইটার, ওয়ার্ডপ্রেস ব্যবহারকারীরা এই প্লাগইন দিয়ে নিজেকে সুরক্ষিত রাখতে পারে৷ এদিকে, তারহীন নেটওয়ার্কে নিরাপত্তার এমন বেহাল দশা দেখে আপাতত চুপ ফেসবুক৷ একাধিক বার্তাসংস্থা চেষ্টা করেও সংস্থাটির কাছ থেকে এই বিষয়ে কোন মন্তব্য পায়নি৷ প্রতিবেদন: আরাফাতুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "টুইটার", "ইন্টারনেট", "ফেসবুক", "হ্যাকার", "ল্যাপটপ" ],
  "automaticKeyPhrases" : [ "" ]
}