{
  "docID" : 12200,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানির-একটি-নদী-সংস্কার-প্রকল্প/a-17313107",
  "title" : "জার্মানির একটি নদী সংস্কার প্রকল্প",
  "date" : "21.12.2013",
  "writter" : "গ্রেহেম লুকাস, আনোয়ার আশরাফ / এসি",
  "categories" : [ "অন্বেষণ" ],
  "article" : "বাংলাদেশ ও ভারতে নদীর দূষণ এক বড় সমস্যা৷ নানা কারণে নদীর দূষিত পানি গোটা জনপদের জন্য বিপদ হয়ে উঠতে পারে৷ জার্মানিতে অনেক নদী সংস্কার করা সম্ভব হলেও আজও চ্যালেঞ্জের অভাব নেই৷ যেন পটে আঁকা ছবি! জার্মানির সুবিখ্যাত রুয়র শিল্পাঞ্চলের মাঝখান দিয়ে বয়ে গেছে এমশার নদী৷ কিন্তু বাইরের দেখাটাই তো সব নয়৷ দূষণের দৃষ্টিকোণ থেকে এমশার নদী একটি দুঃস্বপ্ন বলা চলতে পারে৷ পানিতে নামার উপায় নেই: রাসায়নিক আর বর্জ্য পদার্থে নদীর পানি এমনই দূষিত যে, পানিতে নামলে মারাত্মক রোগ হবার বিপদ রয়েছে৷ ভাগ্যক্রমে বহু বছর আগেই নিষ্কাশনের কাজ শুরু হয়েছে৷ তবুও নদীর পানিতে আজও দুর্গন্ধ৷ এমশার সমবায়ের মুখপাত্র মিশায়েল স্টাইনবাখ বলেন, ‘‘আমাদের লক্ষ্য হল, এমশার আবার এমন একটি নদী হয়ে উঠবে, যার পানিতে মাছ খেলে বেড়াবে, তীরে গাছগাছালি, জীবজন্তু থাকবে – এমন একটা নদী, যেখানে মানুষজন বেড়াতে যেতে পারবে, থাকতে পারবে৷ মুক্ত প্রকৃতির কোলে একটি নদী৷'' সংস্কারের প্রচেষ্টা শক্তিশালী পাম্প দিয়ে নদীর পানি একটি ট্রিটমেন্ট প্ল্যান্টে পাম্প করে, যান্ত্রিক ও জৈবিক পন্থায় সেই পানি পরিশোধন করা হচ্ছে৷ ফিল্টার প্রক্রিয়া শুরু হবার আগে পানি থেকে ঘন বর্জ্য পদার্থ বার করে নিয়ে তা প্ল্যান্টের নিজস্ব ইনসিনারেটরে পুড়িয়ে ফেলা হয়৷ এমশার সমবায়ের ইঞ্জিনিয়ার মানফ্রেড ব়্যুটার বলেন, ‘‘ময়লা পানি দু'টি ধাপে পরিশোধন করা হয়৷ প্রথমত যান্ত্রিক ভাবে, দ্বিতীয়ত জৈবিক পদ্ধতিতে৷ যান্ত্রিক উপায় বলতে প্রথমে ময়লা ইত্যাদি সরিয়ে ফেলা হয়৷ যান্ত্রিক পরিশোধনের দ্বিতীয় পর্যায়ে সরানো হয় বালি, পাথরকুচি ইত্যাদি; আর তৃতীয় পর্যায়ে সেডিমেন্টেশন করে পানির চেয়ে যা কিছু ভারি, তা তলা থেকে সরানো হয়৷'' বট্রপ শহরটি অতীতে ভারিশিল্পের জন্য খ্যাত ছিল৷ বট্রপের এই ময়লা পানি পরিশোধনের প্ল্যান্টটির বড় বড় চৌবাচ্চাগুলোতে দিনে সাত লাখ ঘনমিটার অবধি পানি পরিষ্কার করা হয়৷ খুবই জটিল একটি প্রক্রিয়া, যার উপর প্রতি পদে কম্পিউটার দিয়ে নজর রাখা হয়৷ এমশার সমবায়ের মার্কুস ক্রেমার বলেন, ‘‘প্ল্যান্টের কোথায় কী ঘটছে জানার জন্য আমরা এই মনিটরগুলো ব্যবহার করি৷ এছাড়া প্ল্যান্টের বিভিন্ন জায়গায় মাপার যন্ত্র বসানো থাকায় কোথাও কোনো গোলমাল ঘটলে আমরা তা জানতে পারি এবং এখান থেকে টেলিফোন করে কর্মীদের জানিয়ে দিতে পারি, যাতে তারা মেরামতি করতে পারে৷'' একটি চৌবাচ্চা থেকে আরেকটি চৌবাচ্চায় যাবার সময় প্রতিবার পানি পরিষ্কার করা হয়৷ চৌবাচ্চার নীচে যে ময়লা জমা হয়, সেটাকে চারটি বড় আধারে শুকিয়ে নিয়ে পরে পুড়িয়ে ফেলা হয়৷ ময়লা পোড়ানোর চুল্লির সঙ্গে যুক্ত একটি জেনারেটর থেকে আবার প্ল্যান্ট চালানোর ৬০ শতাংশ বিদ্যুৎ আসে৷ মার্কুস ক্রেমার বলেন, ‘‘শেষমেষ শুধু এই শুদ্ধ পানি পড়ে থাকে, যা পুকুর বা নদীর পানির মতো স্নান করার উপযুক্ত৷ সেই পরিশুদ্ধ পানি গিয়ে পড়ে এমশার নদীতে৷'' প্রকল্পের অর্থায়ন গোটা প্রকল্পটিতে খরচ পড়বে ৪৫০ কোটি ইউরো৷ স্থানীয় বাসিন্দাদের যে পানির বিল দিতে হয়, তা থেকেই এই প্রকল্পের অর্থসংস্থান হয়৷ এমশার সমবায়ের মুখপাত্র মিশায়েল স্টাইনবাখ বলেন, ‘‘২০১৭-১৮ সালের মধ্যে আমরা ময়লা পানি মুক্ত হব, অর্থাৎ এমশার নদীতে যে পানি গিয়ে পড়বে, তার প্রতিটি বিন্দু পরিশোধিত হবে৷'' আজ কয়েক প্রজন্ম পরে এমশারে আবার বিশুদ্ধ পানির স্বপ্ন একটা সুবিশাল প্রগতি বৈকি৷ একজন বললেন, ‘আমাদের তো এখানে থাকতে হবে৷ কাজেই এই সিউয়েজ প্ল্যান্ট দিয়ে পরিবেশটাকে আবার পরিষ্কার-পরিচ্ছন্ন করা তো ভালোই৷'' আরেক জন বললেন, ‘প্রকৃতির তো এটাই ভবিষ্যৎ, শিশুদের ভবিষ্যৎ৷ যেমন বলা হয়, আমরা তো পৃথিবীটা শুধু ধার করেছি৷'' পানির উৎকর্ষ বাড়ার সঙ্গে সঙ্গে বন্যপ্রাণীরাও আবার ফিরে আসছে৷ এছাড়া এমশার নদীর পানি পরিষ্কার হওয়ার অর্থ রাইন নদীর পানিও আরো কিছুটা পরিষ্কার হবে, যে রাইন নদী জার্মানদের কাছে এতো প্রিয়, বিদেশিদের কাছে এতো রোম্যান্টিক৷ বিশেষ ঘোষণা: এই সপ্তাহের অন্বেষণ কুইজে অংশ নিতে ক্লিক করুন এখানে",
  "manualKeyPhrases" : [ "বাংলাদেশ", "দূষিত পানি", "অন্বেষণ", "এমশার নদী", "নদীর দূষণ" ],
  "automaticKeyPhrases" : [ "" ]
}