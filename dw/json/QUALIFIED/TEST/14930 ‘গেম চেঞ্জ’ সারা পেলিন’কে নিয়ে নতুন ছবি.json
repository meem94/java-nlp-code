{
  "docID" : 14930,
  "source" : "http://www.dw.com/",
  "lang" : "BN",
  "url" : "http://www.dw.com/bn/গেম-চেঞ্জ-সারা-পেলিনকে-নিয়ে-নতুন-ছবি/a-15785113",
  "title" : "‘গেম চেঞ্জ’: সারা পেলিন’কে নিয়ে নতুন ছবি",
  "date" : "03.03.2012",
  "writter" : "",
  "categories" : [ "বিনোদন" ],
  "article" : "মার্কিন এইচবিও প্রিমিয়াম কেবল টেলিভিশন নেটওয়ার্ক শীঘ্রই সম্প্রচার করবে এই ছবি৷ ছবিটির ভিত্তি ২০০৮ সালে রিপাবলিকান প্রেসিডেন্ট পদপ্রার্থী জন ম্যাককেইন’এর নির্বাচনী প্রচার অভিযানকে কেন্দ্র করে দুই মার্কিন সাংবাদিকের লেখা জন হাইলেম্যান এবং মার্ক হেল্পেরিন'এর বইটি বেস্টসেলার হয়েছিল৷ টেলিভিশনের জন্য নির্মিত ছবিটিতে নাটকীয়ভাবে দেখানো হয়েছে, ম্যাককেইন কিভাবে সারা পেলিন'কে রানিং মেট, অর্থাৎ তার ভাইস প্রেসিডেন্ট পদপ্রার্থী হিসেবে নির্বাচন করলেন৷ সারা পেলিন'কে কিভাবে রিপাবলিকানদের উঠতি রাজনৈতিক তারকা হিসেবে গড়ে তোলা হল৷ অনভিজ্ঞ পেলিন কিভাবে সেই চাপে প্রায় ভেঙে পড়তে চলেছিলেন৷ কিন্তু ম্যাককেইন এবং পেলিন, দু'জনকেই মানুষ হিসেবেই দেখানো হয়েছে৷ ছবিতে তাদের রাজনীতির উপর জোর দেওয়া হয়নি, বলেছেন চিত্রনাট্য রচয়িতা ড্যানি স্ট্রং৷ ১০ই মার্চ ছবিটি সম্প্রচারিত হবে৷ পেলিন পক্ষ ইতিমধ্যেই ছবিটিতে সত্যের অপলাপ করা হয়েছে বলে অভিযোগ তুলেছে৷ ছবির নির্মাতারা সে'কথা স্বীকার করেন না৷ ছবিটি শুরু হচ্ছে ২০০৭ সালের অগাস্টে, যখন প্রচারণা কৌশলী স্টিভ স্মিট ম্যাককেইনের দলে যোগ দেন৷ স্মিট'এর উদ্যোগেই নাকি মাত্র পাঁচদিনের দেখাশুনার পর সারা পেলিন'কে রানিং মেট হিসেবে মনোনীত করেন জন ম্যাককেইন৷ পেলিন'এর ভূমিকায় অভিনয় করেছেন জুলিয়ান মুর৷ তিনি সারা পেলিন'কে ফুটিয়ে তুলেছেন এক অনুগত রিপাবলিকান হিসেব৷ অপরদিকে পেলিন হঠাৎ পাদপ্রদীপের আলোয় এসে নিজের দুর্বলতাগুলিও প্রকাশ করে ফেলেছেন: যেমন তিনি বিশ্বরাজনীতির বিষয়ে পুরোপুরি ওয়াকিবহাল নন৷ অপরদিকে ছবিতে পেলিন'এর ব্যক্তিগত জীবন নিয়ে বিশেষ ঘাঁটা হয়নি৷ তাকে একটি ঘনিষ্ঠ, সংঘবদ্ধ পরিবারের সদস্য এবং স্নেহময়ী মা হিসেবেই দেখানো হয়েছে৷ মোট কথা, ছবির সারা পেলিন বিপুল চাপের মুখে প্রায় নার্ভাস ব্রেকডাউনের সম্মুখীন, এমনকি একবার খাওয়া পর্যন্ত বন্ধ করে দিয়েছেন বলে দেখানো হয়েছে৷ অপরদিকে যে সারা পেলিন'এর রিপাবলিকান কনভেনশনে প্রদত্ত ক্যারিসম্যাটিক বক্তৃতা প্রেসিডেন্সিয়াল রেস'এর প্রকৃতিই বদলে দিয়েছিল, তিনিও আছেন৷ ছবির শেষ বাণী: পেলিন এবং প্রেসিডেন্ট ওবামা, দুজনেই সেলিব্রিটি রাজনীতিকদের এক নতুন যুগের সূচনা করেছেন৷ প্রতিবেদন: অরুণ শঙ্কর চৌধুরী সম্পাদনা: রিয়াজুল ইসলাম",
  "manualKeyPhrases" : [ "ওবামা", "সারা", "ছবি", "পেলিন", "মুর", "জুলিয়ান", "ম্যাককেইন" ],
  "automaticKeyPhrases" : [ "" ]
}