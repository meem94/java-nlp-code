{
  "docID" : 11138,
  "source" : "http://www.dw.com/",
  "lang" : "BN",
  "url" : "http://www.dw.com/bn/নির্বাচনি-সহিংসতায়-নিহত-৭-স্থগিত-১৩৯-কেন্দ্র/a-17341883",
  "title" : "নির্বাচনি সহিংসতায় নিহত ৭, স্থগিত ১৩৯ কেন্দ্র",
  "date" : "05.01.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "দশম জাতীয় সংসদ নির্বাচনে ভোটগ্রহণ শেষ হয়েছে৷ নির্বাচনি সহিংসতায় এই পর্যন্ত ৭ জন নিহত হওয়ার খবর পাওয়া গেছে৷ হামলা এবং আগুন ধরিয়ে দেয়ায় নির্বাচন কমিশন ১৩৯টি ভোটকেন্দ্রে নির্বাচন স্থগিত করেছে৷ প্রধান বিরোধী দল বিএনপির নেতৃত্বে বিরোধী ১৮ দলীয় জোট এই নির্বাচন বর্জন করেছে৷ রবিবার সকালে নির্বাচন শুরুর আগে থেকেই শুরু হয় সহিংসতা৷ নির্বাচন বিরোধীরা ভোটকেন্দ্রে হামলা চালায়৷ আর তা প্রতিহতে সহিংসতা আরো বিস্তৃত হয়৷ এই সহিংসতায় রংপুরে দুই জামায়াত কর্মী, ঠাকুরগাঁয়ে সহকারী প্রিজাইডিং অফিসার, নীলফামারিতে এক শিবির কর্মী সহ দুইজন, দিনাজপুরে এক বিএনপি কর্মী ও লালমনিরহাটে এক যুবদল কর্মী নিহত হওয়ার খবর পাওয়া গেছে৷ ভোটের আগের দিন থেকে ভোট গ্রহণের দিন রবিবার পর্যন্ত ১০০ ভোটকেন্দ্রে হামলা হয়েছে৷ এছাড়া ভোটকেন্দ্র হওয়ায় পুড়িয়ে দেয়া হয়েছে ১১১টি শিক্ষা প্রতিষ্ঠান৷ সেসব প্রতিষ্ঠানের নতুন বইও পুড়ে গেছে৷ এছাড়া রংপুরের পীরগাছাসহ কয়েকটি এলাকায় নির্বাচনি কর্মকর্তাদের ভোটকেন্দ্রে যেতে নির্বাচন বিরোধীরা বাধা দিয়েছে বলে খবর পাওয়া গেছে৷ বগুড়ায় কয়েকটি কেন্দ্রে ভোট শুরুর পর নির্বাচন বিরোধীরা হামলা চালিয়ে ব্যালট পেপার ছিনতাই ও ভোটকেন্দ্র দখল করেছে বলে খবর পাওয়া গেছে৷ স্বরাষ্ট্র প্রতিমন্ত্রীর ছেলের কাণ্ড পাবনার সাথিয়ায় স্বরাষ্ট্র প্রতিমন্ত্রী শাসসুল হক টুকুর ছেলে আশিক আলম সামস এবং টুকুর ব্যক্তিগত সহকারী আনিসুজ্জামানের নেতৃত্বে ৪টি কেন্দ্রের ভোট ছিনতাইয়ের অভিযোগ পাওয়া গেছে৷ সকাল ১১টায়ও শুরু করা যায়নি গাইবান্ধায় শতাধিক কেন্দ্রে সকাল ১১টায়ও ভোটগ্রহণ শুরু করা যায়নি৷ সহিংসতার কারণে ব্যালট পেপার না পৌঁছানোয় এই পরিস্থিতির সৃষ্টি হয়েছে৷ আর কারচুপির অভিযোগে লক্ষ্মীপুর-৪ আসনের ২ স্বতন্ত্র প্রার্থী নির্বাচন বর্জন করেছেন৷ ঢাকায় উপস্থিতি খুবই কম এদিকে ঢাকায় ভোটার উপস্থিতি খুবই কম৷ ঢাকা-৭ আসনের একটি কেন্দ্রে পুলিশের সামনেই ককটেল বিস্ফোরণে আহত হয়েছেন কয়েকজন৷ এরপর থেকে বেশ কয়েকটি ভোটকেন্দ্র ফাঁকা হয়ে যায়৷ সহিংসতা বন্ধে আওয়ামী লীগ নির্বাচন কমিশনের হস্তক্ষেপ চেয়েছে৷ এদিকে নির্বাচন কমিশন সহিংসতা এবং ভোটকেন্দ্র পুড়িয়ে দেয়ার কারণে ১৩৯টি ভোটকেন্দ্রের নির্বাচন স্থগিত করেছে৷ নির্বাচন কমিশনে নিবন্ধিত ৩৭টি রাজনৈতিক দলের মধ্যে ক্ষমতাসীন আওয়ামী লীগসহ ১২টি দল এই নির্বাচনে অংশ নিচ্ছে৷ প্রধান বিরোধী দল বিএনপিসহ ২৫টি দল এই নির্বাচন বর্জনের পর তা প্রতিহত করতে একইসঙ্গে হরতাল ও অবরোধ পালন করছে৷ সকাল ৮টায় নির্বাচন শুরু হলেও ঢাকা ও ঢাকার বাইরে যে ৫৯ জেলায় নির্বাচন হচ্ছে সেখানে ভোটার উপস্থিতি কম বলে প্রত্যক্ষদর্শীরা জানিয়েছেন৷ ৫ জেলায় কোনো নির্বাচন হচ্ছে না৷ রোববারের নির্বাচনে ৩০০ আসনের মধ্যে ১৫৩ আসনের প্রার্থীরা আগেই বিনা প্রতিদ্বন্দ্বিতায় নির্বাচিত হয়েছেন৷ তাই নির্বাচন হচ্ছে বাকি ১৪৭ আসনে৷ এতে মোট ভোটার ৪,৩৯,৩৭,৯৩৭ জন৷ প্রার্থী ৩৯০ জন৷ অর্ধেকেরও বেশি প্রার্থী বিনা প্রতিদ্বন্দ্বিতায় নির্বাচিত হওয়ায় মোট ভোটারের ৫২ ভাগের ভোট দেয়ার সুযোগ নেই৷ এমনকি এই কারণে রাষ্ট্রপতি ও প্রধানমন্ত্রীও ভোট দিতে পারছেন না৷ ২০০৮ সালের ২৯ ডিসেম্বর ৯ম জাতীয় সংসদ নির্বাচনে বিদেশি পর্যবেক্ষক ছিলেন ৫৮৫ জন৷ আর এবার ভারত ও ভুটান থেকে দু'জন করে মোট ৪ জন পর্যবেক্ষক এসেছেন৷",
  "manualKeyPhrases" : [ "ভোট", "বিএনপি", "আওয়ামী লীগ", "নির্বাচন", "পর্যবেক্ষক" ],
  "automaticKeyPhrases" : [ "" ]
}