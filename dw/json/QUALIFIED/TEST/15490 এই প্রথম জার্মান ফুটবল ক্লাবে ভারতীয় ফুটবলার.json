{
  "docID" : 15490,
  "source" : "http://www.dw.com/",
  "lang" : "BN",
  "url" : "http://www.dw.com/bn/এই-প্রথম-জার্মান-ফুটবল-ক্লাবে-ভারতীয়-ফুটবলার/a-16104152",
  "title" : "এই প্রথম জার্মান ফুটবল ক্লাবে ভারতীয় ফুটবলার",
  "date" : "18.07.2012",
  "writter" : "",
  "categories" : [ "খেলাধুলা" ],
  "article" : "ভারতের জাতীয় ফুটবল দলের গোলকিপার সুব্রত পাল জার্মানির আরবি লাইপসিশ ক্লাবে অনুশীলন করতে আসছেন৷ অস্ট্রিয়ার ‘রেড বুল’ কোম্পানির সৌজন্যে এই সহযোগিতা সম্ভব হচ্ছে৷ আন্তর্জাতিক ফুটবল আঙিনায় বাংলাদেশ, ভারত সহ দক্ষিণ এশিয়া যে অনেক পিছিয়ে রয়েছে, এবিষয়ে কোনো সন্দেহ নেই৷ এর অন্যতম প্রধান কারণ উপযুক্ত সুযোগ ও অভিজ্ঞতার অভাব৷ সরকারি বেড়াজালের মধ্যে নানা সমস্যার কারণে উন্নতির সম্ভাবনা থমকে যায়৷ কিন্তু বেসরকারি কিছু আন্তর্জাতিক সংস্থা অতীতের সেই বাধা কাটিয়ে ভারতের ফুটবলারদের সেই সুযোগ করে দিচ্ছে৷ যেমন অস্ট্রিয়ার এনার্জি ড্রিংক প্রস্তুতকারক সংস্থা রেড বুল'এর কথাই ধরা যাক৷ ফর্মুলা ওয়ান ও বিভিন্ন অ্যাডভেঞ্চার স্পোর্টস'এর ক্ষেত্রে সক্রিয় থাকার পাশাপাশি বিশ্বের বিভিন্ন প্রান্তে বেশ কয়েকটি ফুটবল ক্লাবেরও মালিক৷ জার্মানির চতুর্থ ডিভিশনের ক্লাব আরবি লাইপসিশ'ও সেগুলির মধ্যে পড়ে৷ রেড বুল ভারতেও তৎপরতা বাড়িয়ে দিয়েছে৷ ফলে ভারতের জাতীয় ফুটবল দলের ২৫ বছর বয়স্ক বাঙালি গোলকিপার সুব্রত পাল জার্মানিতে অনুশীলনের সুযোগ পাচ্ছেন৷ জাতীয় দলের পাশাপাশি ভারতের ক্লাব ফুটবল জগতেও সক্রিয় রয়েছেন সুব্রত৷ আহত থাকায় চলতি গ্রীষ্মের মরসুমে তেমন খেলতে পারেন নি তিনি৷ পুণে এফসি ক্লাব ছেড়ে সম্প্রতি কলকাতার প্রয়াগ ইউনাইটেড এফসি'এতে যোগ দিয়েছেন সুব্রত পাল৷ তিনি এর আগে ২০১০ সালের জুন মাসে ক্যানাডার ভ্যাঙ্কুভার হোয়াইটক্যাপস ক্লাবেও অনুশীলনের সুযোগ পেয়েছিলেন৷ এবার প্রথম ভারতীয় ফুটবলার হিসেবে জার্মানির একটি ক্লাবে অনুশীলনের সুযোগ পাচ্ছেন তিনি৷ সবকিছু ঠিকমতো চললে আগামী সপ্তাহান্তেই তাঁর জার্মানিতে পৌঁছানোর কথা৷ বৃহস্পতিবার সুব্রত ও রেড বুল'এর এক যৌথ এক সংবাদ সম্মেলনে এ বিষয়ে বিস্তারিত জানানো হবে৷ তবে এর আগেও জার্মানিতে এসেছেন সুব্রত৷ ২০০২ সালের অগাস্ট মাসে ফুটবল বিশেষজ্ঞ অরুণাভ চৌধুরী ও ক্রিস পুন্নাকাটু ডানিয়েল ১৭ অনূর্ধ্ব ফুটবল খেলায়াড়দের জন্য কোলন শহরের কাছে হেনেফ শহরে যে প্রশিক্ষণ শিবির আয়োজন করেছিলেন, তাতে সুব্রত পাল সহ ২০ জন কিশোর অংশ নিয়েছিলেন৷ ভারতীয় ফুটবলাররা বিচ্ছিন্নভাবে হলেও ইউরোপ ও আন্তর্জাতিক আঙিনায় অভিজ্ঞতা অর্জনের সুযোগ পেতে শুরু করেছেন৷ এর মধ্যে সুনীল ছেত্রীর সাফল্য নজর কাড়ার মতো৷ তিনি গত মার্চ মাসে মার্কিন যুক্তরাষ্ট্রের ক্যানসাস সিটি উইজার্ড ক্লাবে খেলার জন্য চুক্তিবদ্ধ হয়েছেন৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "ফুটবলার", "ক্লাব", "ফুটবল", "ভারত", "প্রথম" ],
  "automaticKeyPhrases" : [ "" ]
}