{
  "docID" : 10201,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনৈতিক-সংকট-দূর-করতে-সংলাপ-চায়-ইইউ/a-15938184",
  "title" : "রাজনৈতিক সংকট দূর করতে সংলাপ চায় ইইউ",
  "date" : "09.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশে গুমের ঘটনা নিয়ে উদ্বিগ্ন ইউরোপীয় ইউনিয়ন৷ তারা মনে করে, এইসব সমস্যা দূর করতে আলোচনার কোন বিকল্প নেই৷ আর গ্রামীণ ব্যাংকের ভবিষ্যত সরকারের হাতে থাকলেও, ড. ইউনূস ইইউ’র কাছে একজন সম্মানিত ব্যক্তি৷ বাংলাদেশ ও ইউরোপীয় ইউনিয়নের সম্পর্কের ৪০ বছর উপলক্ষ্যে ‘ইউরোপিয়ান ডে'-তে বুধবার ঢাকায় এক সংবাদ সম্মেলেনের আয়োজন করে ইউরোপীয় ইউনিয়ন৷ সংবাদ সম্মেলনে ইইউ'র ‘হেড অব ডেলিগেশন' ছাড়াও জার্মানি, নেদারল্যান্ডস, ডেনমার্ক, সুইডেন, ইটালি, স্পেন, ব্রিটেন এবং ফ্রান্স-এর রাষ্ট্রদূতরা উপস্থিত ছিলেন৷ সংবাদ সম্মেলনে ইউরোপীয় ইউনিয়নের ‘হেড অব ডেলিগেশন' উইলিয়াম হানা বলেন, তারা চান বাংলাদেশের আগামী জাতীয় নির্বাচন সবার অংশগ্রহণে শান্তিপূর্ণভাবে সম্পন্ন হোক৷ সাংবাদিকদের প্রশ্নের জবাবে তিনি বলেন, এর আগের নির্বাচন তারা দেখেছেন আর আগামী নির্বাচনও যাতে শান্তিপূর্ণ হয় তা দেখতে চান তারা৷ তারা মনে করেন, সংলাপ বা আলাপ-আলোচনার মাধ্যমে সব রজনৈতিক সমস্যার সমাধান সম্ভব৷ আগামী নির্বাচন কি ধরনের ব্যবস্থার অধীনে হবে, তা বাংলাদেশের রাজনৈতিক দলগুলোর ব্যাপার৷ তাঁর মতে, এ নিয়ে যেকোন জায়গায় সংলাপ হতে পারে৷ তবে সংসদই সংলাপের উৎকৃষ্ট জায়গা, বলেন উইলিয়াম হানা৷ এছাড়া, বিএনপি নেতা ইলিয়াস আলী এবং গার্মেন্টস কর্মী আমিনুল ইসলামের গুমের ব্যাপারেও ইউরোপীয় ইউনিয়নের উদ্বেগের কথা জানান তিনি৷ উইলিয়াম হানা বলেন, বাংলাদেশে ঐ দুটি ঘটনা ছাড়াও সব ধরনের গুম বা অহরণের ব্যাপারে তারা অত্যন্ত উদ্বিগ্ন৷ তাই তারা এর পূর্ণাঙ্গ এবং নিরপেক্ষ তদন্ত চান৷ তিনি বলেন, বাংলাদেশ ও ইউরোপীয় ইউনিয়নের সম্পর্কের মূল ভিত্তিগুলোর একটি হল মানবাধিকার৷ নোবলে জয়ী ড. মুহাম্মদ ইউনূস প্রসঙ্গে সাংবাদিকদের প্রশ্নের জবাব দেন ইইউ'র ‘হেড অব ডেলিগেশন'৷ তিনি বলেন, ড. মুহাম্মদ ইউনূস তাদের কাছে একজন সম্মানিত ব্যক্তি৷ তবে গ্রামীণ ব্যাংকের ভবিষ্যত কি হবে - তা বাংলাদেশ সরকার এবং কর্তৃপক্ষের বিষয়৷ ইউরোপীয় ইউনিয়নভুক্ত দেশের রাষ্ট্রদূতরাও সংবাদ সম্মেলনে কথা বলেন৷ তারা বলেন, বাংলাদেশে তাদের আর্থিক সহায়তা অব্যাহত থাকবে৷ তবে ইউরোপের জনগণ চায় তাদের অর্থের সঠিক ব্যবহার৷ তাই কোন ধরনের দুর্নীতি এবং অস্বচ্ছতা তাদের কাছে গ্রহণযোগ্য নয়৷ এজন্য তারা বাংলাদেশে দুর্নীতি দমন কমিশন, তথ্য কমিশনের মতো প্রতিষ্ঠানকে আরো কার্যকর এবং স্বাধীন দেখতে চায়৷ জার্মান রাষ্ট্রদূত হলগার মিশায়েল বলেন, বাংলাদেশে বিনিয়োগে আগ্রহী ইউরেপের বিনিয়োগকারীরা৷ আর এর জন্য বিদ্যুৎ, গ্যাসের নিশ্চয়তা, উন্নত যোগাযোগ ব্যবস্থা প্রয়োজন৷ প্রয়োজন আমলাতান্ত্রিক জটিলতা দূর করা৷ বাংলাদেশ ও ইউরোপীয় ইউনিয়নের সম্পর্কের ৪০ বছর উপলক্ষ্যে আজ একটি ‘স্যুভেনির'-ও প্রকাশ করেছে ইউরোপীয় ইউনিয়ন৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বাংলাদেশ", "গুম", "ইউরোপিয়ান ডে", "ইইউ", "ইউরোপীয় ইউনিয়ন", "ড. ইউনূস" ],
  "automaticKeyPhrases" : [ "" ]
}