{
  "docID" : 10551,
  "source" : "http://www.dw.com/",
  "lang" : "BN",
  "url" : "http://www.dw.com/bn/রুপালি-পর্দায়-একাত্তরের-দুঃসময়ের-বন্ধুদের-কথা/a-15595878",
  "title" : "রুপালি পর্দায় একাত্তরের দুঃসময়ের বন্ধুদের কথা",
  "date" : "12.12.2011",
  "writter" : "",
  "categories" : [ "বিনোদন" ],
  "article" : "একাত্তরের মুক্তিযুদ্ধে প্রতিবেশী দেশ ভারতের অবদান অসামান্য৷ সেসময় ভারত সরকার যেভাবে বাংলাদেশিদের সহায়তায় এগিয়ে আসে, একইভাবে সাধারণ ভারতীয়রাও প্রতিবেশী দেশের মানুষের জন্য সহায়তার হাত বাড়িয়ে দেন৷ ভারতের ত্রিপুরা রাজ্যের মহারানী একাত্তরে তাঁর রাজপ্রাসাদের দরজা খুলে দিয়েছিলেন, উদ্দেশ্য ছিল বাংলাদেশ থেকে আসা শত শত শরণার্থী যেন আশ্রয় পায় তাঁর প্রাসাদে৷ কিংবা সেই দরজির অবদানই বা কম কিসে, যিনি নির্বাসিত বাংলাদেশ সরকারের জন্য পতাকা বুনেছিলেন বিনা খরচায়৷ সেটা ছিল প্রবাসী সরকারের প্রথম পতাকা৷ কলকাতার এক শিক্ষকও একাত্তরে রাস্তায় নেমেছিলেন বাংলাদেশি শরণার্থীদের সহায়তায়৷ একাত্তরে বন্ধুপ্রতিম ভারতের সাধারণ মানুষের এরকম নানা ঘটনা রুপালি পর্দায় জড়ো করেছেন শাহরিয়ার কবির৷ মুক্তিযোদ্ধা, সাংবাদিক, প্রামাণ্যচিত্র নির্মাতা শাহরিয়ার কবির'এর সর্বশেষ সৃষ্টির নাম ‘দুঃসময়ের বন্ধু'৷ ডয়চে ভেলেকে দেওয়া এক সাক্ষাৎকারে এই প্রসঙ্গে শাহরিয়ার বলেন, ‘‘কোন মুক্তিযুদ্ধে এরকম দেখা যায়নি যে, এক কোটি মানুষকে অন্য একটি দেশ আশ্রয় দেয়৷ একটি দেশকে স্বাধীন করার জন্য অন্য একটি দেশের সতেরো হাজার সৈন্য জীবন দেয়৷ এটা বাংলাদেশের মুক্তিযুদ্ধে ঘটেছে''৷ দুঃসময়ের বন্ধু প্রামাণ্যচিত্রটি তৈরি করতে গিয়ে ভারতের অনেকের সঙ্গে কথা বলেছেন শাহরিয়ার কবির৷ রাজনীতিবিদ, লেখক, সংগীতশিল্পী, অভিনয়শিল্পী থেকে শুরু করে একাত্তরের সমরনায়কদের সাক্ষাৎকার নিয়েছেন তিনি৷ প্রামাণ্যচিত্রটি তৈরির জন্য ভারতের ত্রিপুরা, মেঘালয়, পশ্চিম বঙ্গ, ঝারখান্ড, নতুন দিল্লী, মহারাষ্ট্রে দীর্ঘদিন ঘুরে বেড়িয়েছেন শাহরিয়ার৷ তিনি বলেন, ‘‘মুক্তিযুদ্ধে বহু বিষয় এখনো অজানা, অজ্ঞাত রয়ে গেছে৷ যেমন আমাকে মেঘালয়ের মুখ্যমন্ত্রী মুকুল সাংমা বললেন, তাঁর বাবা-মায়ের কথা৷ যুদ্ধ শুরুর পর তাদের গ্রাম যখন শরণার্থীতে ভরে গেল, কেউ গাছতলায়, কেউ রাস্তার উপর আশ্রয় নিতে শুরু করল, অনেকের থাকার জায়গা ছিল না৷ ভারত সরকার তখনও শরণার্থীদের ব্যাপারে সিদ্ধান্ত নেয়নি৷ তখন বকুল শর্মা'র মা তাদের জমিতে শরণার্থীদের জন্য ছাউনি তৈরি করে দিলেন৷ তাঁর মা নিজে রান্না করে শরণার্থীদের খাওয়াতেন৷ এমনকি তারা যাতে বিড়ম্বিত বোধ না করেন, সেজন্য সাংমা পরিবার তাদের সঙ্গে একত্রে খেতেন''৷ গত ৬ ডিসেম্বর ভারত বাংলাদেশকে স্বীকৃতি দেওয়ার চল্লিশ বছর পূর্তিতে ঢাকায় প্রদর্শন করা হয় ‘দুঃসময়ের বন্ধু'৷ আগামী আঠারোই ডিসেম্বর কলকাতায় ছবিটি প্রদর্শন করা হবে৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "প্রামাণ্যচিত্র", "দুঃসময়ের বন্ধু", "শাহরিয়ার কবির", "সাংবাদিক" ],
  "automaticKeyPhrases" : [ "" ]
}