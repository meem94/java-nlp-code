{
  "docID" : 15033,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাবেক-সেরাদের-আধিপত্য-লন্ডন-প্যারালিম্পিকস-আসরে/a-16227148",
  "title" : "সাবেক সেরাদের আধিপত্য লন্ডন প্যারালিম্পিকস আসরে",
  "date" : "08.09.2012",
  "writter" : "",
  "categories" : [ "খেলাধুলা" ],
  "article" : "লন্ডন প্যারালিম্পিকস আসরের সমাপ্তি লগ্নে চলছে পদক জয়ের তালিকা বিশ্লেষণ৷ তবে এবারের আসরে দেখা যাচ্ছে বিভিন্ন খেলায় গত আসরের সেরাদেরই আধিপত্য, রেকর্ড নিজের দখলে রাখার ক্ষেত্রে তাঁদের সাফল্য৷ ডাচ হুইলচেয়ার টেনিস তারকা এসথার ভেরগের লন্ডন আসরে ছিনিয়ে নিলেন তাঁর একটানা ৪৭০তম জয়৷ প্যারালিম্পিকস আসরে এটি তাঁর টানা চতুর্থ স্বর্ণ জয়৷ ইটন ম্যানোর-এর নীল হার্ডকোর্ট-এ আনিক ফন কুট'কে ৬-০, ৬-৩ সেটে হারিয়ে নিজের শ্রেষ্ঠত্ব বজায় রাখলেন ৩১ বছর বয়সি এসথার৷ তিনি বলেন, ‘‘আমি জানি যে, একদিন আমার হেরে যাওয়ার সময় আসবে৷ কিন্তু তা কখন আসছে সেটি আমি জানি না৷ আমি খেলা ভালোবাসি বলে এখনও খেলতে থাকবো৷ তবে কতোদিন খেলতে পারবো সে ব্যাপারে এখনও কোন ধারণা নেই৷'' এদিকে, আইরিশ দৌড়বিদ জ্যাসন স্মিথ ১০০ মিটার এবং ২০০ মিটার দৌড়ে তাঁর বেইজিং এর সাফল্য ধরে রাখলেন৷ লন্ডন আসরে উভয় প্রতিযোগিতায় সেরা হয়ে দ্রুততম প্যারালিম্পিয়ান হিসেবে নিজের শ্রেষ্টত্বের পরিচয় দিলন স্মিথ৷ অন্যদিকে, রুশ বংশোদ্ভূত মার্কিন হুইলচেয়ার দৌড়বিদ ট্যাটিয়ানা ম্যাকফ্যাডেন ৫০০ মিটার দৌড়ে তাঁর তৃতীয় স্বর্ণ পদক জয় করেছেন৷ এছাড়া অস্ট্রেলীয় দৌড়বিদ জ্যাকলিন ফ্রেনে জয় করেছেন তাঁর অষ্টম স্বর্ণ পদক৷ আর ব্রাজিলের ক্রীড়াবিদ ড্যানিয়েল ডায়াস এবং অস্ট্রেলিয়ার ম্যাথিউ কাউড্রে লন্ডনে জয় করেছেন তাঁদের পঞ্চম স্বর্ণ পদক৷ তবে ১৩ বারের প্যারালিম্পিক স্বর্ণ পদক বিজয়ী সাঁতারু নাটালি ডু টয়েট এবার ১০০ মিটার ফ্রিস্টাইলে অস্ট্রেলিয়ার এলি কোল-এর কাছে হেরে গেছেন৷ ফলে নিজের শ্রেষ্ঠত্বের লড়াইয়ে হেরে কান্নায় ভেঙে পড়েন দক্ষিণ আফ্রিকান এই তারকা৷ আর এলি'র কাছে হারের মধ্য দিয়েই সাঁতার থেকে বিদায় নেওয়ার ঘোষণা দিলেন ২৮ বছর বয়সি নাটালি৷ ২০০১ সালে স্কুটার দুর্ঘটনার আগ পর্যন্ত সুস্থ-সবল সম্ভাবনাময় সাঁতারু ছিলেন তিনি৷ কিন্তু সেই দুর্ঘটনার পর তাঁর বাম পা কেটে ফেলতে হয়৷ তবুও এতোদিন সাঁতারে নিজের শ্রেষ্ঠত্ব বজায় রেখেছেন কেপটাউন-এর এই তারকা সাঁতারু৷ এএইচ / আরআই (এএফপি)",
  "manualKeyPhrases" : [ "এলি কোল", "জ্যাসন স্মিথ", "প্যারালিম্পিক", "বেইজিং", "লন্ডন", "খেলা", "টয়েট" ],
  "automaticKeyPhrases" : [ "" ]
}