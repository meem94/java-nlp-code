{
  "docID" : 1499,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোহিনূর-কি-ফিরিয়ে-আনতে-পারবে-ভারত/a-19222345",
  "title" : "কোহিনূর কি ফিরিয়ে আনতে পারবে ভারত?",
  "date" : "30.04.2016",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "অধিকাংশ মানুষই মনে করেন, কোহিনূর হীরা ভারতে ফিরিয়ে আনা সরকারের পক্ষে আদৌ সম্ভব হবে না, বিশেষ করে আইনি পথে৷ কারণ ভারত থেকে যেভাবে প্রাচীন সাংস্কৃতিক ও ঐতিহ্যময় নিদর্শনগুলি পাচার হয়ে যাচ্ছে, তা আটকাতে ব্যর্থ হয়েছে সরকার৷ ভারতের সাংস্কৃতিক ও ঐতিহাসিক নিদর্শন ১০৮ ক্যারেটের কোহিনূর হীরা আজ থেকে প্রায় ১৬৭ বছর আগে ব্রিটিশদের হাতে চলে যায়৷ সেই কোহিনূর ফিরিয়ে আনাটা যে সহজ নয়, সরকার তা ভালোভাবেই উপলব্ধি করতে পেরেছে৷ তাই এ বিষয়ে কেন্দ্রীয় সরকার বারংবার তার অবস্থান পাল্টেছে৷ সম্প্রতি এক জনস্বার্থ মামলায় অভিযোগ তোলা হয় যে, মোদী সরকার কোহিনূর ফিরিয়ে আনতে আগ্রহী নয়৷ শুনানিকালে সুপ্রিম কোর্ট ইংল্যান্ডের রানির মুকুটে বসানে কোহিনূর হীরা ভারতে ফিরিয়ে আনার বিষয়ে সরকারের অবস্থান সুস্পষ্টভাবে জানতে চায়৷ তখন সলিসিটার জেনারেল আদালতকে জানান, কোহিনূর ফেরত আনার চেষ্টা করা ঠিক নয়৷ কারণ ব্রিটিশরা তা চুরি করে বা জোর করে ছিনিয়ে নিয়ে যায়নি৷ উপহার হিসেবে পেয়েছিল৷ শুধু মোদী সরকারই নয়, অতীতে অন্য সরকারও এ বিষয়ে নানা যুক্তি দেখিয়েছেন৷ এর প্রেক্ষিতে, সর্বোচ্চ আদালত সরকারকে ছয় সপ্তাহ সময় দিয়েছে নিজেদের চূড়ান্ত অবস্থান জানাতে৷ কেননা জনস্বার্থ আর্জিটি যদি খারিজ হয়ে যায়, তাহলে আইনের সব পথ রুদ্ধ হয়ে যাবে, তাও আবার চিরদিনের জন্য৷ বিশিষ্ট বুদ্ধিজীবী প্রেসিডেন্সি কলেজের প্রাক্তন অধ্যক্ষ ডক্টর অমল মুখোপাধ্যায় ডয়চে ভেলেকে বলেন, ‘‘দেখুন এটা ভারতের আমজনতার আবেগের প্রশ্ন, আইনের প্রশ্ন নয়৷ এই আবেগের ওপর নির্ভর করে সরকার যদি তা ফিরিয়ে আনতে পারেন, তো ভালো কথা৷ কিন্তু আইন বা সাংবিধানিক পথে তা সম্ভব হবে বলে আমি মনে করি না৷ গত ৫০০ বছরে বিদেশি শক্তিগুলোর হাতে ভারত লুণ্ঠিত হয়েছে বহুবার, বহু সাংস্কৃতিক ও ঐতিহাসিক নিদর্শন দেশ থেকে চলে গেছে৷ কোহিনূরও একটা ঐতিহাসিক পরিস্থিতিতে চলে গেছে ব্রিটেনে৷ তাই এটা ফিরিয়ে আনার চেষ্টা বৃথা৷ সরকার এখন জনসাধারণের আবেগকে কাজে লাগিয়ে সস্তা জনপ্রিয়তা কুড়াতে চাইছে মাত্র৷ তবে হ্যাঁ, সুপ্রিম কোর্টের রায় যদি অন্যকথা বলে সেক্ষেত্রে অবশ্য তা মেনে নিতে হবে''৷ অন্যদিকে শিখ গুরুদোয়ারা প্রবন্ধক কমিটি কোহিনূর শিখদের হাতে ফিরিয়ে দেবার দাবি জানিয়ে বলেছে, শিখরাই এর বৈধ উত্তরাধিকারী৷ কোহিনূর চুরি যায়নি বা ছিনিয়ে নেওয়া হয়নি, শিখ মহারাজা রণজিত সিং উপহার হিসেবে তৎকালীন ইস্ট ইন্ডিয়া কোম্পানিকে দিয়েছিলেন৷ কেন্দ্রীয় সরকারের এই বক্তব্যে বিস্ময় প্রকাশ করে শিখ গুরুদোয়ারা প্রবন্ধক কমিটি বলেছে, এটা ঐতিহাসিক তথ্যের অপব্যাখ্যা৷ সরকারের উচিত এই অবস্থান সংশোধন করা৷ শিখ মহারাজা যদি দিয়েও থাকেন, তাহলে দেখা উচিত যে কী পরিস্থিতিতে তা দেওয়া হয়েছিল৷ দেখা উচিত এমনটা হয়েছিল চাপে পড়ে কিনা৷ উল্লেখ্য, লর্ড ডালহৌসির আমলে ইঙ্গ-শিখ যুদ্ধে শিখরা পরাজিত হবার পর শিখ মহারাজা রনজিত সিং-এর কাছ থেকে কোহিনূর কার্যত ছিনিয়ে নিয়ে ডালহৌসি উপহার দেন রানি ভিক্টোরিয়াকে৷ শুধু কি কোহিনূর? লাহোর থেকে ময়ুর সিংহাসনটিও নিয়ে যায় ব্রিটিশরা৷ ঐতিহাসিকদের মতে, কোহিনূরের মতো বহু দুষ্প্রাপ্য নিদর্শন হাতবদল হয়েছে বারবার৷ অন্ধ্রপ্রদেশের এক খনি থেকে তোলার পর তা কাকতীয় শাসকদের হাতে ছিল৷ তারপর মুঘল, আফগান, শিখ সাম্রাজ্য থেকে হাতবদল হয়ে চলে যায় ব্রিটিশদের হাতে৷ কোহিনূর প্রত্যর্পণে ব্রিটিশ সরকার যে রাজি নয়, সেকথা স্পষ্টভাবে অনেকবার জানিয়ে দিয়েছে ব্রিটেন৷ সর্বশেষ ২০১০ সালে ব্রিটিশ প্রধানমন্ত্রী ডেভিড ক্যামারন দিল্লি সফরে এসে কোহিনূর প্রত্যর্পণ করতে অস্বীকার করেন৷ মুখ বাঁচাতে ভারত সরকার তখন যুক্তি দেয় যে, কোহিনূরের মতো সাংস্কৃতিক ঐতিহ্য ইউনেস্কো কনভেনশন ১৯৭২-এর মধ্যে পড়ে না৷ কাজেই তা ফেরাতে জোর করা যায় না৷ জার্মানি কিন্তু এক্ষেত্রে ব্যতিক্রম৷ ২০০০ সালে ভারতের জম্মু-কাশ্মীর থেকে নবম শতাব্দীর একটি প্রাচীন দুর্গা বিগ্রহ পাচার হয়েছিল জার্মানিতে৷ কিন্তু জার্মান সরকার অন্য দেশের সাংস্কৃতিক সম্পদ আটকে না রেখে বিনা ক্ষতিপূরণে গত বছর তা ভারতকে ফিরিয়ে দেয়৷ আসল কথা হলো সদিচ্ছা ও নৈতিক মূল্যবোধ৷ তাই আইনই শেষকথা নয়৷ ভারতের কি কোহিনূর ফিরে পাওয়া যুক্তিসঙ্গত? আপনার কী মনে হয়? লিখুন নীচের ঘরে৷",
  "manualKeyPhrases" : [ "হীরা", "ইউনেস্কো কনভেনশন", "কোহিনূর", "অমল মুখোপাধ্যায়", "ভারত" ],
  "automaticKeyPhrases" : [ "" ]
}