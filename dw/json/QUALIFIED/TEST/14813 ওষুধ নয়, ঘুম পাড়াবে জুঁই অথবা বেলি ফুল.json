{
  "docID" : 14813,
  "source" : "http://www.dw.com/",
  "lang" : "BN",
  "url" : "http://www.dw.com/bn/ওষুধ-নয়-ঘুম-পাড়াবে-জুঁই-অথবা-বেলি-ফুল/a-5889841",
  "title" : "ওষুধ নয়, ঘুম পাড়াবে জুঁই অথবা বেলি ফুল",
  "date" : "11.08.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ঘুমের ওষুধের কথা ভুলে যান৷ ছোট্ট কয়েকটা তাজা জুঁই অথবা বেলি ফুল নাকের সামনে ধরুন৷ ঘ্রাণ নিন৷ দেখুন এটি ঘুমের ওষুধের মতোই কাজ করছে৷ অন্তত জার্মানির একদল গবেষকের সেরকমই দাবি৷ ‘দ্য জার্নাল অব বায়োলজিক্যাল কেমিষ্ট্রি’র অনলাইনে বলা হয়েছে, গবেষণায় দেখা গেছে, ঘুমের যেকোনো ওষুধ কিংবা ভ্যালিয়াম যেভাবে কাজ করে জুঁই অথবা বেলি ফুলের সুগন্ধও এইকভাবে স্নায়ুতে এনে দেয় প্রশান্তি৷ যা মানুষের চোখে ঘুম নামিয়ে আনতে সাহায্য করে৷ বাজারজাত ওষুধগুলোর চেয়ে প্রাকৃতিক এই উপাদানটিই বেশি কার্যকরী বলে দাবি করছেন জার্মান গবেষকরা৷ জার্মানির ড্যুসেলডর্ফ শহরের হাইনরিস হাইন বিশ্ববিদ্যালয়ের ড. ওলগা জেরগেভা ও অধ্যাপক হেলমুট হাস এবং বোখুমের রুঢ় বিশ্ববিদ্যালয় বা আরইউবি-এর গবেষকরা একযোগে এই গবেষণাটি চালান৷ গবেষকদের পক্ষ থেকে নেতৃত্ব দেন অধ্যাপক হানজ হাটে৷ তাঁরা আবিষ্কার করেছেন, ঘুমের ওষুধের যে উপাদানটি মানুষকে প্রশান্তি এনে দেয় জুঁই অথবা বেলি ফুলের সুগন্ধের মধ্যেও একই ধরণের উপাদান রয়েছে৷ গবেষকরা এ নিয়ে বিশদ আকারে গবেষণা করেন৷ প্রায় ১০০ ধরণের সৌরভ নিয়ে মানুষ ও ইঁদুরের ওপর চালানো হয় গবেষণা৷ এরমধ্যে এমন দু'টি সৌরভ খুঁজে পান তাঁরা, যেগুলোতে এমন উপাদান রয়েছে যা কিনা বাজারে প্রচলিত ঘুমের ওষুধের মতোই শক্তিশালী৷ বিজ্ঞানীরা বিষয়টিকে এভাবে ব্যাখ্যা করেন, শ্বাস নেওয়ার সঙ্গে সঙ্গে এই সুগন্ধ ফুসফুস থেকে রক্তে যায় এবং সেখান থেকে মস্তিষ্কে যায়৷ এই সুগন্ধ মস্তিষ্কে প্রশান্তি এনে চোখে ঘুম নিয়ে আসে৷ শুধু ঘুমের জন্যই নয়, স্নায়ুবিক উত্তেজনা প্রশমনের জন্যও বেশিরভাগ ক্ষেত্রে ঘুমের ওষুধ দেওয়া হয়৷ পশ্চিমা বিশ্বের শতকরা ২০ ভাগ মানুষ প্রতিদিন না হলেও মাঝে মাঝে ঘুমের ওষুধ খান৷ আর বিশ্বের মধ্যে এখনও পর্যন্ত বহুল প্রচলিত ঘুমের ওষুধগুলোর মধ্যে একটি হচ্ছে বেনজোডায়াজেপিনেস৷ এ ওষুধটি মানুষকে ধীরে ধীরে আসক্ত করে ফেলে৷ সেইসঙ্গে পার্শ্বপ্রতিক্রিয়া হিসেবে দেখা যায় বিষন্নতা, চোখে অন্ধকার দেখা, উৎকন্ঠা, মাংসপেশীর দুর্বলতা ইত্যাদি সমস্যা৷ অন্যদিকে প্রকৃতিগতভাবেই জুঁই বা বেলি ফুলের ঘুম পাড়ানোর ক্ষমতা থাকলেও এর কিন্তু কোনরকমই পার্শ্বপ্রতিক্রিয়া নেই৷ প্রতিবেদন: জান্নাতুল ফেরদৌস সম্পাদনা: দেবারতি গুহ",
  "manualKeyPhrases" : [ "ঘুম", "ড্যুসেলডর্ফ", "পার্শ্বপ্রতিক্রিয়া", "বেনজোডায়াজেপিনেস", "ভ্যালিয়াম" ],
  "automaticKeyPhrases" : [ "" ]
}