{
  "docID" : 14647,
  "source" : "http://www.dw.com/",
  "lang" : "BN",
  "url" : "http://www.dw.com/bn/পোশাক-শ্রমিকদের-নিরাপত্তা-দিতে-ব্যর্থ-হচ্ছে-বাংলাদেশ/a-16404739",
  "title" : "পোশাক শ্রমিকদের নিরাপত্তা দিতে ব্যর্থ হচ্ছে বাংলাদেশ",
  "date" : "26.11.2012",
  "writter" : "",
  "categories" : [ "সমাজ সংস্কৃতি" ],
  "article" : "বিশ্বের দ্বিতীয় বৃহত্তম তৈরি পোশাক রফতানিকারক হলেও বাংলাদেশের পোশাক কারখানায় আগুন লাগার ঘটনা মাঝে মধ্যেই ঘটে থাকে৷ শনিবার আশুলিয়ার অগ্নিকাণ্ড ছিলো পোশাক কারখানায় সবচেয়ে বড় অগ্নিকাণ্ডের ঘটনা৷ দক্ষিণ এশিয়ার অন্যতম দেশ বাংলাদেশ তৈরি পোশাক রফতানিতে দিন দিন সুনাম কুড়াচ্ছে৷ বিপরীত দিকে পোশাক কারখানায় শ্রমিকদের নিরাপত্তার ক্ষেত্রে ব্যর্থতার জন্য দুর্নামও কুড়িয়ে যাচ্ছে৷ বার্তা সংস্থা রয়টার্সের তথ্য মতে, বিগত ২০০৬ সালে চট্টগ্রামের একটি পোশাক কারখানায় আগুন লেগে গেলে ৮৪ জনের প্রাণহানি ঘটেছিলো৷ শনিবার রাতে রাজধানী ঢাকার অদূরে আশুলিয়ার তাজরিন ফ্যাশন নামে কারখানাটিতে আগুন লাগলে অন্তত ১১২ জন মানুষ প্রাণ হারায়৷ নীচের দিকে আগুন লাগায় শ্রমিকেদের অনেকে আটকা পড়ে ওপরে৷ প্রাণে বাঁচতে অনেকে নয় তলা ভবনের জানালা ভেঙ্গে লাফ দিলে নিহত হয়৷ বার্তা সংস্থা এএফপি জানিয়েছে, তাজরিন ফ্যাশন নামে কারখানাটি গত ২০০৯ সালে চালু হয়৷ সেখানে কাজ করতো ১,৬৩০ জন শ্রমিক৷ এই কারখানা থেকে ইউরোপের সি অ্যান্ড এ এবং হংকং এর লি অ্যান্ড ফুং এর মতো নামকরা ব্র্যান্ডের পোশাক সরবরাহ করা হতো৷ সি অ্যান্ড এ কোম্পানির মুখপাত্র থর্স্টেন রল্ফস এএফপিকে জানিয়েছেন, তারা এই কারখানায় ২,২০,০০০ সোয়েটার তৈরির অর্ডার দিয়েছিলেন৷ এদিকে এই অগ্নিকাণ্ডের তদন্ত শুরু করেছে পুলিশ৷ তাজরিন ফ্যাশনের মালিক প্রতিষ্ঠান টুবা গ্রুপের দাবি, কারখানাটিতে ৬০ টি ধোঁয়া শনাক্তকরণ এবং ২০০টি অগ্নি নির্বাপণ যন্ত্র ছিলো৷ বাংলাদেশে মাঝে মধ্যেই পোশাক কারখানাতে আগুন লাগে এবং তাতে পোশাক শ্রমিকরা প্রাণ হারায়৷ আমস্টারডাম ভিত্তিক ক্লিন ক্লোথ ক্যাম্পেইন এর তথ্য মতে, গত ২০০৬ সাল থেকে এখন পর্যন্ত কমপক্ষে ৫০০ শ্রমিক আগুনে পুড়ে মারা গেছে৷ এইসব কারখানাকে মরণ ফাঁদ বলে অভিহিত করেন ক্যাম্পেইনের মুখপাত্রী ইনিকে সেলডেনরুস্ট৷ উল্লেখ্য, গত সেপ্টেম্বর মাসে পাকিস্তানেও পোশাক কারখানায় ভয়াবহ অগ্নিকাণ্ড ঘটে৷ তাতে মারা যায় ২৮৯ জন পোশাক শ্রমিক৷ আরআই/এএইচ (এএফপি, রয়টার্স)",
  "manualKeyPhrases" : [ "বাংলাদেশ", "অগ্নিকাণ্ড", "আগুন", "টুবা", "তাজরিন", "পোশাক" ],
  "automaticKeyPhrases" : [ "" ]
}