{
  "docID" : 10364,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভালো-নেই-বাংলাদেশ-ভালো-নেই-দক্ষিণ-এশিয়া/a-16416989",
  "title" : "ভালো নেই বাংলাদেশ, ভালো নেই দক্ষিণ এশিয়া",
  "date" : "30.11.2012",
  "writter" : "",
  "categories" : [ "বিশ্ব" ],
  "article" : "পৃথিবীর কোন দেশ এখন কেমন চলছে? দেখা যাচ্ছে কোথাও কোথাও বৎসোয়ানার অবস্থা যুক্তরাষ্ট্রের চেয়ে ভালো৷ তবে বাংলাদেশ, পাকিস্তান বা ভারতের নাগরিকদের খুব আশাবাদী হবার মতো খবর নেই৷ ডাব্লিউজেপি-র প্রতিবেদন অন্তত সেরকমই বলছে৷ জনগণের সুবিচার প্রাপ্তির প্রশ্নে জাতীয় আয় বেশি এমন দেশগুলোর মধ্যে বৎসোয়ানার অবস্থা যুক্তরাষ্ট্রের চেয়েও ভালো৷ আইনশৃঙ্খলা এবং নাগরিক নিরাপত্তায় সিঙ্গাপুর, হংকং, ফিনল্যান্ড, এমনকি ডেনমার্কের চেয়েও এগিয়ে সংযুক্ত আরব আমিরাত৷ সাব সাহারা অঞ্চলের দেশগুলোর মধ্যে কিছু কিছু জায়গায় ঘানার অবস্থা অন্য ১৮টি দেশের চেয়ে অনেক ভালো৷ এসব তথ্য শুনে বৎসোয়ানা, সংযুক্ত আরব আমিরাত এবং ঘানার যে কোনো মানুষের বুক গর্বে ফু্লে উঠতেই পারে, তবে দক্ষিণ এশিয়ার দেশগুলোতে যাদের বাস তাদের জন্য কোনো আশার বারতা নেই ওয়ার্ল্ড জাস্টিস প্রজেক্ট (ডাব্লিউজেপি)-র প্রতিবেদনে৷ তাদের ২৩৩ পৃষ্ঠার প্রতিবেদন বলছে কোনো দিক থেকেই খুব একটা ভালো নেই বাংলাদেশ, ভারত, পাকিস্তান এবং দক্ষিণ এশিয়ার বাকি দেশগুলো৷ ডাব্লিউজেপি যুক্তরাষ্ট্রভিত্তিক একটি সংস্থা৷ যুক্তরাষ্ট্রের বার অ্যাসোসিয়েশনের সাবেক সভাপতি উইলিয়াম নিউকমের হাত ধরে এটি যাত্রা শুরু করে ছয় বছর আগে৷ এই ছয় বছরে কিন্তু বেশ বিশ্বাসযোগ্যতা অর্জন করেছে ডাব্লিউজেপি৷ বিশ্বাসযোগ্যতা অর্জনের কারণও আছে৷ ডাব্লিউজেপি দাবি করে, তারা সবসময় সব রকমের পক্ষপাতিত্ব বর্জন করতে সচেষ্ট৷ এবারের রিপোর্টেও এর নমুনা আছে৷ জনগণের সুবিচার প্রাপ্তিসহ তিনটি ব্যাপারে যুক্তরাষ্ট্রের বৎসোয়ানার চেয়েও পিছিয়ে থাকা নিঃসন্দেহে তারই প্রমাণ৷ সে কারণেই বাংলাদেশ, ভারত, পাকিস্তান বা অন্য কোনো দেশের সবার জন্যই হয়তো ডাব্লিউজেপি-র প্রতিবেদন নিয়ে যৌক্তিক আপত্তি জানানোর সুযোগ খুব কম৷ বিশ্বের ৯৪টি দেশের বিভিন্ন তথ্য-উপাত্ত সংগ্রহ করে তার পরিপ্রেক্ষিতেই এ প্রতিবেদন প্রকাশ করেছে ডাব্লিউজেপি৷ বিশ্বের মোট জনসংখ্যার শতকরা ৯৪ ভাগেরই বাস এই ৯৭টি দেশে৷ প্রতিবেদন অনুযায়ী আইনের শাসন প্রতিষ্ঠায় সবচেয়ে ভালো অবস্থায় আছে উত্তর ইউরোপের দেশগুলো আর সবচেয়ে খারাপ অবস্থা উজবেকিস্তান, জিম্বাবোয়ে আর ক্যামেরুনের৷ বোঝাই যাচ্ছে বাংলাদেশ তো বটেই, দক্ষিণ এশিয়ার কোনো দেশেরই অবস্থা আইনের শাসন প্রশ্নে অন্তত উজবেকিস্তান, জিম্বাবোয়ে বা ক্যামেরুনের চেয়ে খারাপ নয়৷ সেটা অবশ্য বড় কোনো স্বান্তনাও নয়৷ ডাব্লিউজেপি যে আটটি বিষয়কে মাপকাঠি ধরে এ প্রতিবেদন তৈরি করেছে তাতে এক জায়গায় হয়ত একটি দেশের খুব খারাপ অবস্থা, অন্য জায়গায় হয়ত বেশ ভালো৷ অনেক দেশের বেলায় আবার উল্টোটাও হয়েছে৷ তাই দেখা যাচ্ছে আইনশৃঙ্খলা এবং নাগরিক নিরাপত্তায় সিঙ্গাপুর, হংকং, ফিনল্যান্ড, এমনকি ডেনমার্ককেও পেছনে ফেলে সংযুক্ত আরব আমিরাত যেখানে ৯৭টি দেশের মধ্যে দ্বাদশ স্থানে উঠে এসেছে, সেই তারাই আবার নাগরিকের মৌলিক অধিকার সুনিশ্চিত করার প্রশ্নে পড়ে আছে ৭৮তম স্থানে৷ প্রতিবেদনটিতে বলা হয়েছে, বিশ্বের সব অঞ্চলের মধ্যে সার্বিকভাবে দক্ষিণ এশিয়ার অবস্থাই এ মুহূর্তে সবচেয়ে খারাপ৷ এ অঞ্চলে আবার পাকিস্তান আর বাংলাদেশের অবস্থা সবচেয়ে জঘন্য৷ সরকারি কর্মকাণ্ডে স্বচ্ছতার প্রশ্নে সেরা দেশগুলোর মধ্যে আছে ভারত – এটা জেনে যদি ভারতীয়রা আনন্দে ভেসে যান, তাহলে তাদের থামতে হবে দুর্নীতি দেশে কতটা ভয়াবহ রূপ নিচ্ছে সেটা জানার পর৷ ডাব্লিউজেপি-র প্রতিবেদন অনুযায়ী দুর্নীতিতে ভারত সেরা ১৫-তে জায়গা পেয়েছে, দক্ষিণ এশিয়ার দেশগুলোর মধ্যে তারা শুধু পাকিস্তানের চেয়ে ভালো! অবাক হওয়ার মতো অনেক তথ্যই উঠে এসেছে ডাব্লিউজেপি-র ২৩৩ পৃষ্ঠার প্রতিবেদনে৷ তবে দুটো বিষয় বেশ প্রত্যাশিতই৷ দেখা যাচ্ছে অস্ট্রেলিয়া, নিউজিল্যান্ড এবং জাপানের মতো ধনী দেশগুলো প্রায় সব হিসেবেই সেরা ১৫-র মধ্যে রয়েছে৷ তবে সিঙ্গাপুরের অবস্থা খুবই ভালো৷ আইন-শৃঙ্খলা এবং জননিরাপত্তায় তারা সবার সেরা অপরাধ দমনে তৃতীয় সেরা এবং সুবিচার প্রতিষ্ঠায় দেশটি এখন ৯৭টি দেশের মধ্যে চতুর্থ৷ এসিবি/ডিজি (আইপিএস)",
  "manualKeyPhrases" : [ "বাংলাদেশ", "প্রতিবেদন", "সুবিচার", "আইন", "ডাব্লিউজেপি", "দক্ষিণ" ],
  "automaticKeyPhrases" : [ "" ]
}