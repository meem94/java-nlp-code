{
  "docID" : 11666,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানির-বর্ষসেরা-ক্রীড়াবিদ-নয়নার-ও-হার্টিং/a-16458947",
  "title" : "জার্মানির বর্ষসেরা ক্রীড়াবিদ নয়নার ও হার্টিং",
  "date" : "17.12.2012",
  "writter" : "",
  "categories" : [ "খেলাধুলা" ],
  "article" : "টানা দু’বারের মতো জার্মানির বর্ষসেরা প্রমীলা ক্রীড়াবিদ হলেন বায়াথলেট মাগডালেনা নয়নার৷ আর অলিম্পিকে সোনা জেতার কারণে সেবাস্টিয়ান ফেটেলকে পেছনে ফেলে বর্ষসেরা পুরুষ ক্রীড়াবিদ হলেন রবার্ট হার্টিং৷ তবে মাগডালেনা নয়নারের অর্জনটি বিশেষ বলতে হয়৷ কারণ ১৯৯১ সালে দৌড়বিদ ক্যাথরিন ক্রাবের পর আর কেউ এতদিন পর্যন্ত টানা দুইবার বর্ষসেরা ক্রীড়াবিদের পুরস্কারটি জিততে পারেনি৷ নয়নারের খেলাটি অবশ্য ট্র্যাকের ওপর নয়, বরং বরফের ওপর৷ বায়াথলন হচ্ছে দুই ধরণের খেলা দেখাতে হয় একসঙ্গে৷ বরফের ওপর স্কিং আর তার মধ্যেই শ্যুটিং৷ এই ইভেন্টে টানা তিন বছর ধরে বিশ্বকাপ জয়ী মাগডালেনা নয়নার৷ বিশ্ব চ্যাম্পিয়নশিপেও দুবার স্বর্ণপদক নিয়ে এসেছেন এই ২৫ বছরের ক্রীড়াবিদ৷ তাই ক্রীড়া সাংবাদিকদের বেশিরভাগ চলতি বছরের সেরা প্রমীলা ক্রীড়াবিদ হিসেবে বায়াথলেট মাগডালেনাকেই ভোট দিয়েছে৷ অন্যদিকে, রবার্ট হার্টিং এবার লন্ডন অলিম্পিকে ডিসকাস বা চাকতি নিক্ষেপে সোনা নিয়ে এসেছেন জার্মানির জন্য৷ এর আগে গত বছর দ্বিতীয়বারের মতো বিশ্বচ্যাম্পিয়নশিপেও সোনা পেয়েছেন তিনি৷ চলতি বছরে ইউরোপীয় চ্যাম্পিয়নশিপেও সেরা তিনি৷ তাই জার্মানির বর্ষসেরা ক্রীড়াবিদ হিসেবে তাঁকেই নির্বাচিত করা হয়েছে৷ অবশ্য বছর জুড়ে সংবাদ মাধ্যমগুলোতে ছিল ফর্মুলা ওয়ান তারকা সেবাস্টিয়ান ফেটেলের খবর৷ তবে জার্মানির জন্য লন্ডন অলিম্পিকে সম্মান আনাটাকেই বেশি গুরুত্ব দিয়েছে ক্রীড়া সাংবাদিকরা৷ তাঁদের ভোটে বর্ষসেরা ক্রীড়াবিদ তাই রবার্ট হার্টিং৷ এছাড়া সেরা দল হিসেবে নির্বাচিত হয়েছে জার্মান নৌকাবাইচ দল৷ তারাও এবার লন্ডনে স্বর্ণ জিতেছে৷ আরআই/ডিজি (ডিপিএ)",
  "manualKeyPhrases" : [ "রবার্ট হার্টিং", "নয়নার", "ক্রীড়াবিদ", "হার্টিং", "প্রমীলা", "বায়াথলেট মাগডালেনা নয়নার" ],
  "automaticKeyPhrases" : [ "" ]
}