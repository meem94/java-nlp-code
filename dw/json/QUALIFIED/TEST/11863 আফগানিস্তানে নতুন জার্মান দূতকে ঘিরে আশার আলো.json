{
  "docID" : 11863,
  "source" : "http://www.dw.com/",
  "lang" : "BN",
  "url" : "http://www.dw.com/bn/আফগানিস্তানে-নতুন-জার্মান-দূতকে-ঘিরে-আশার-আলো/a-15847826",
  "title" : "আফগানিস্তানে নতুন জার্মান দূতকে ঘিরে আশার আলো",
  "date" : "29.03.2012",
  "writter" : "",
  "categories" : [ "সমাজ সংস্কৃতি" ],
  "article" : "আফগানিস্তান দুরূহ বিষয়, একথা হাড়ে হাড়ে টের পাচ্ছে পশ্চিমা বিশ্ব৷ জার্মান সরকারের নতুন বিশেষ দূত হিসেবে সেই দায়িত্ব গ্রহণ করতে চলেছেন মিশায়েল কখ৷ মিশায়েল কখ নিজে কূটনীতিক, বাবাও ছিলেন কূটনীতিক৷ মিতভাষী ঠাণ্ডা মাথার মানুষ হিসেবে সুনাম রয়েছে তাঁর৷ পাকিস্তানে জার্মান রাষ্ট্রদূত হিসেবে কাজ করেছেন৷ নতুন দিল্লি ও ইয়াঙ্গনের জার্মান দূতাবাসেও গুরুত্বপূর্ণ দায়িত্ব পালন করেছেন৷ বার্লিনে বসে আফগানিস্তান নীতির সমন্বয় করেছেন৷ গোটা অঞ্চল সম্পর্কে তাঁর ভালোই ধারণা রয়েছে৷ প্রখর স্মৃতিশক্তির অধিকারি তিনি৷ কিন্তু সমস্যা হলো, স্মৃতিশক্তি প্রখর হলে আফগানিস্তানে পদে পদে সমস্যা হতে পারে৷ কারণ সেদেশকে পশ্চিমা দেশগুলি যে ভুরিভুরি প্রতিশ্রুতি দিয়ে এসেছে, তা পালন করা কঠিন এক চ্যালেঞ্জ৷ ২০১৪ সালে ন্যাটো বাহিনী আফগানিস্তান ছেড়ে চলে যাবার আগে সেই বকেয়া কাজ শেষ করার চেষ্টা করতে হবে৷ তার উপর অতীতের তুলনায় পরিস্থিতির অনেক অবনতি হয়েছে৷ ন্যাটো বাহিনি নির্ধারিত সময়ের আগেই আফগানিস্তান ছেড়ে চলে যেতে পারে, এমন জল্পনা-কল্পনার ফলে তালেবান নিজেদের আরও শক্তিশালী মনে করতে শুরু করেছে৷ মার্কিন যুক্তরাষ্ট্রে প্রেসিডেন্ট নির্বাচনের প্রচারাভিযান শুরু হয়ে গেছে৷ অনেক পর্যবেক্ষকের মতে, এর ফলে আফগানিস্তানে রাজনৈতিক স্তরে আলোচনার উপর সরাসরি প্রভাব পড়বে৷ বিশেষ করে কট্টরপন্থী রিপাবলিকানরা তালেবানের সঙ্গে সরাসরি আলোচনার ঘোরতর বিরোধী৷ জার্মানির রাজনৈতিক জগতে অবশ্য এক্ষেত্রে ঐকমত্য রয়েছে৷ আফগানিস্তানে সামরিক নয় – রাজনৈতিক সমাধানসূত্রেরই প্রয়োজন বলে সবাই মনে করেন৷ ফলে তালেবানের সঙ্গে সংলাপ ছাড়া গতি নেই৷ পাকিস্তানের সাংবাদিক ও তালেবান বিশেষজ্ঞ আহমেদ রশিদ মনে করেন, এটাই সঠিক পথ৷ তাঁর মতে, জার্মানির নতুন দূত কখ’কেও আগামী কয়েক মাস ধরে এই সংলাপের পথ সুগম করতে হবে৷ বিশেষ করে তালেবানের সঙ্গে ওয়াশিংটনের জটিল সম্পর্কের মধ্যে অচলাবস্থা এড়াতে জার্মানিকেই হয়তো মধ্যস্থতাকারী হিসেবে এগিয়ে আসতে হতে পারে৷ উল্লেখ্য, গত বছর কাতারে এই আলোচনা আদৌ সম্ভব করতে উল্লেখযোগ্য অবদান রেখেছিলেন কখ’এর পূর্বসূরি মিশায়েল স্টাইনার৷ আহমেদ রশিদের মতে, জার্মানি বেশ কিছুকাল ধরে এই অঞ্চলের সব পক্ষের আস্থা অর্জন করতে অনেকটাই সমর্থ হয়েছে৷ কখ সেই কাজ আরও এগিয়ে নিয়ে যেতে পারবেন বলে আশা করা হচ্ছে৷ অ্যামেরিকার সঙ্গেও তাঁর অত্যন্ত ভালো যোগাযোগ রয়েছে৷ এছাড়া পাকিস্তান, ভারত ও ইরানকে সঙ্গে নিয়ে আফগানিস্তানের জন্য স্থায়ী সমাধানসূত্র খোঁজার ক্ষেত্রে জার্মান দূতের ব্যক্তিগত নৈপুণ্য কাজে লাগতে পারে৷ প্রতিবেদন: ডানিয়েল শেসকেভিৎস / সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "পাকিস্তান", "মিশায়েল কখ", "আফগানিস্তান", "আশা", "জার্মান", "দূত", "জার্মানি" ],
  "automaticKeyPhrases" : [ "" ]
}