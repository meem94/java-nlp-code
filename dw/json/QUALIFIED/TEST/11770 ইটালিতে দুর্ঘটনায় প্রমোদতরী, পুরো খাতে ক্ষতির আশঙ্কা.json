{
  "docID" : 11770,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইটালিতে-দুর্ঘটনায়-প্রমোদতরী-পুরো-খাতে-ক্ষতির-আশঙ্কা/a-15669060",
  "title" : "ইটালিতে দুর্ঘটনায় প্রমোদতরী, পুরো খাতে ক্ষতির আশঙ্কা",
  "date" : "16.01.2012",
  "writter" : "",
  "categories" : [ "সমাজ সংস্কৃতি" ],
  "article" : "শুক্রবার সন্ধ্যায় ইটালিতে একটি প্রমোদতরী দুর্ঘটনায় পড়ে কমপক্ষে পাঁচজন নিহত হয়েছেন৷ এই ঘটনা সমুদ্রকে ঘিরে থাকা পর্যটন ব্যবসায় প্রভাব ফেলতে পারে বলে আশঙ্কা সংশ্লিষ্টদের৷ দুর্ঘটনায় পড়া প্রমোদতরীর নাম কোস্টা কনকোর্ডিয়া৷ এই ব্যবসায় বিশ্বের সবচেয়ে বড় কোম্পানি কার্নিভাল কর্পোরেশনের জাহাজ এটি৷ লম্বায় প্রায় ৩০০ মিটার দীর্ঘ৷ পর্যটকদের মন ভরাতে প্রায় সবকিছুর ব্যবস্থা রয়েছে সেখানে৷ সুইমিংপুল থেকে শুরু করে রেস্তোরাঁ, সিনেমা হল, ডিসকোবার সব ব্যবস্থা রয়েছে ঐ প্রমোদতরীতে৷ যেন ভাসমান একটা শহর৷ জাহাজের ক্রু সহ প্রায় চার হাজার যাত্রী নিয়ে ইটালির রোম থেকে রওয়ানা হয়েছিল কোস্টা কনকোর্ডিয়া৷ ইটালিরই কয়েকটি বন্দর ছাড়াও ফ্রান্স ও স্পেনের বন্দরে নোঙর ফেলার কথা ছিল তার৷ কিন্তু যাত্রা শুরুর কয়েক ঘণ্টা পরই একটি বড় পাথরের সঙ্গে ধাক্কা খায় বিশালাকার এই তরীটি৷ পরে আতঙ্কিত এক যাত্রী জানান, কিছুক্ষণের জন্য তাদের ম‌ধ্যে যেন টাইটানিকের স্মৃতি ফিরে এসেছিল৷ এই ব্যবসার সঙ্গে জড়িতরা বলছেন, শুক্রবারের দুর্ঘটনা যে শুধু মালিক পক্ষের জন্যই ক্ষতি বয়ে আনবে তা নয়, পুরো খাতেই এর প্রভাব পড়তে পারে৷ কেননা পর্যটকদের মধ্যে নিরাপত্তা নিয়ে আশঙ্কা দেখা দিতে পারে৷ বিশ্বব্যাপী আর্থিক মন্দার কারণে এমনিতেই ব্যবসা ভাল যাচ্ছে না৷ তাই পর্যটকদের জন্য এ বছর অপেক্ষাকৃত কম টাকায় ভ্রমণের সুবিধা দেয়া হয়েছে৷ দুর্ঘটনায় কত টাকার ক্ষতি হয়েছে সেটা এখনো নিরূপণ করা হয়নি৷ তবে শুধু যাত্রীদের টাকা ফেরত আর মেরামতের জন্য যে খরচ হবে সেটা নয়, আশঙ্কা করা হচ্ছে দুর্ঘটনার কারণে পরিবেশের যে ক্ষতি হতে পারে সেটারও ক্ষতিপূরণ দিতে হতে পারে কোম্পানিকে৷ কেননা জাহাজে থাকা তেল সাগরে পড়ে সেখানকার পানি দূষিত করে তুলতে পারে৷ যদিও এখন পর্যন্ত সেরকম কোনো দূষণের লক্ষণ দেখা যায়নি৷ উল্লেখ্য, বিলাসবহুল জাহাজে করে সাগর পাড়ি দিনদিন জনপ্রিয় হয়ে উঠছে৷ এক হিসেবে দেখা গেছে, সত্তরের দশকে মাত্র পাঁচ লক্ষ পর্যটক এধরণের আনন্দ নিতেন৷ ২০১০ সালে সেটা বেড়ে দাঁড়িয়েছে প্রায় দুই কোটিতে৷ পর্যটকরা জাহাজে করে ক্যারিবীয় দ্বীপগুলোতে ঘুরতে যেতে সবচেয়ে বেশি পছন্দ করেন৷ তবে ইদানিং ভূমধ্যসাগরেও ঘুরতে পছন্দ করছেন তারা৷ ইটালির দুর্ঘটনাটি হয়েছে সেখানেই৷ প্রতিবেদন: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "প্রমোদতরী", "কনকোর্ডিয়া", "দুর্ঘটনা", "কোস্টা", "ক্ষতি" ],
  "automaticKeyPhrases" : [ "" ]
}