{
  "docID" : 10578,
  "source" : "http://www.dw.com/",
  "lang" : "BN",
  "url" : "http://www.dw.com/bn/কলকাতা-আন্তর্জাতিক-চলচ্চিত্র-উৎসবে-পরিবর্তনের-ছোঁয়া/a-15522817",
  "title" : "কলকাতা আন্তর্জাতিক চলচ্চিত্র উৎসবে পরিবর্তনের ছোঁয়া",
  "date" : "11.11.2011",
  "writter" : "",
  "categories" : [ "বিনোদন" ],
  "article" : "‘নন্দন'-এ নয়, প্রথমবারের মতো কলকাতা আন্তর্জাতিক চলচ্চিত্র উৎসবের উদ্বোধনী অনুষ্ঠান অনুষ্ঠিত হলো ‘নেতাজি ইন্ডোর স্টেডিয়াম'-এ৷ আর পরিবর্তনের হাওয়ায় এবারের উৎসবে ছিল একটি ‘থিম সং'-ও৷ এখানেই শেষ নয়৷ কারণ, এবারের এই চলচ্চিত্র উৎসবে চালু হয়েছে একটি নতুন বিভাগ৷ নাম – ‘কলকাতা বিভাগ'৷ যাতে থাকছে কেবলমাত্র কলকাতার ছবি৷ মনে পড়ছে কালীপদ দাস পরিচালিত ‘জামাইবাবু' ছবিটির কথা৷ গ্রাম থেকে শহরে এসে নাস্তানাবুদ হওয়ার মজার ঐ গল্পের মধ্যেই হয়তো ‘কলকাতা' সেই প্রথম বাংলা ছবির একটি চরিত্র হয়ে উঠেছিল৷ কিন্তু ৩০-এর দশকের সেই কলকাতা অথবা মৃণাল সেনের ‘কলকাতা ৭১'-এর সঙ্গে আজকের কলকাতার পার্থক্য আকাশ-পাতাল৷ আমূল বদলে গেছে কলকাতা৷ দেখতে দেখতে, ‘ক্যালকাটা' থেকে ‘কলকাতা' হয়ে উঠেছে আজকের এই মহানগরী৷ আর কাহিনীচিত্রে, সেই রূপান্তরের ইতিহাসই ধরতে চাইছে এবারের কলকাতা আন্তর্জাতিক চলচ্চিত্র উৎসব৷ তাই এ বছরের থিম – ‘ক্যালকাটা/কলকাতা'৷ এ থিমের ওপরই গান গেয়েছেন নচিকেতা৷ ‘মিউজিক ভিডিও'-টি তৈরি করেছেন হরনাথ চক্রবর্তী৷ উৎসবে যে ছবিগুলি দেখানো হচ্ছে, সেই তালিকায় রয়েছে সত্যজিৎ রায়ের ‘জনঅরণ্য', মৃণাল সেনের ‘ইন্টারভিউ', ঋত্বিক ঘটকের ‘যুক্তি তক্কো গপ্পো', তপন সিংহের ‘আতঙ্ক', অপর্ণা সেনের ‘৩৬ চৌরঙ্গি লেন', ঋতুপর্ণ ঘোষের ‘দহন', গৌতম ঘোষের ‘কালবেলা', বুদ্ধদেব দাশগুপ্তের ‘গৃহযুদ্ধ', সন্দীপ রায়ের ‘ফটিকচাঁদ', বাপ্পাদিত্য বন্দ্যোপাধ্যায়ের ‘হাউসফুল' এবং বিরসা দাশগুপ্তের ‘০৩৩'৷ ‘‘সত্যি কথা বলতে কি, ছবির নির্বাচনটা কিন্তু ভেবে দেখার মতো৷ বিবর্তনের একটা রূপরেখা টানতে গিয়ে এতে প্রতিষ্ঠিত পরিচালকদের ছবি যেমন আছে, তেমনই আছে নবীন পরিচালকদের ছবিও৷ তথাকথিত ‘আর্ট ফিল্ম'-এর পাশাপাশি আছে ‘কমার্শিয়াল' ছবি৷ আসলে সিনেমার মতো একটা আধুনিক ‘মিডিয়াম'-এর ভেতর দিয়েই যে গ্রাম-শহরের মধ্যকার টানাপোড়েন, নগর ও নাগরিক জীবনের রূপান্তর ফুটে উঠেছে'', বলছিলেন চলচ্চিত্র সমালোচক এবং অধ্যাপক সঞ্জয় মুখোপাধ্যায়৷ তবে এটা একটা আন্তর্জাতিক উৎসব তো! তাই এতে দেশ-বিদেশের প্রায় দেড় শতাধিক ছবি দেখানো হচ্ছে৷ কলকাতাভিত্তিক ছবির পাশাপাশি এশিয়ার ছবিগুলি নিয়ে থাকছে এক পৃথক প্রতিযোগিতা৷ যাতে বেছে নেওয়া হবে এশিয়ার সেরা ছবি৷ জানা গেছে, এবারের এই চলচ্চিত্র উত্‍‍সবের বাজেট প্রায় ২ কোটি ৭৫ লক্ষ টাকা৷ যা আগেরবারের থেকে প্রায় তিন গুণ৷ উদ্বোধনী ছবি ছিল নেদারল্যান্ডসের ‘দ্য ম্যাজিশিয়ান'৷ আর এবছরের ‘ফোকাস কান্ট্রি' সুইজারল্যান্ড ও তাইওয়ান৷ আগে ‘নন্দন'-এ উদ্বোধনী অনুষ্ঠান দেখতে পারতেন মাত্র হাজারখানেক মানুষ৷ কিন্তু ‘নেতাজি ইন্ডোর স্টেডিয়াম'-এ তার চেয়ে অন্তত ছয় গুণ বেশি মানুষ এ অনুষ্ঠান দেখলেন বৃহস্পতিবার৷ সে জন্যই হয়তো টলিউড-এর সঙ্গে বলিউড-কেও প্রাধান্য দেওয়া হলো এবার৷ তারই সূত্র ধরে, বলিউডের মূল ধারার অভিনেতা-অভিনেত্রীদের উদ্বোধনী অনুষ্ঠানের মঞ্চে দেখা গেল৷ উৎসবের উদ্বোধন করলেন শর্মিলা ঠাকুর৷ এছাড়া, প্রধান অতিথি হিসেবে উপস্থিত ছিলেন বলিউড বাদশাহ শাহরুখ খান ও টলিউড-প্রবীণা সুপ্রিয়া দেবী৷ গোটা অনুষ্ঠানটি সঞ্চালনা করেন জুন মালিয়া৷ আর বিশেষ একটি দায়িত্ব পালন করেন টলিউডের ‘হার্টথ্রব' কোয়েল মল্লিক৷ এদিকে উৎসব কমিটির একটি সূত্র জানায়, বাংলাদেশে নিষিদ্ধ ‘মেহেরজান' ছবিটি নাকি কলকাতায় দেখানো হতে পারে৷ চলচ্চিত্রটির পরিচালক রুবাইয়াত হোসেনও আসতে পারেন বলে শোনা যাচ্ছে৷ এই ছবির একটি ভূমিকায় অভিনয় করেছেন বলিউডের বিখ্যাত অভিনেত্রী জয়া বচ্চন৷ এছাড়াও রয়েছেন ভারতীয় অভিনেতা ভিক্টর ব্যানার্জী এবং বাংলাদেশের হুমায়ুন ফরীদি৷ কিন্তু মুক্তিযুদ্ধের ইতিহাসকে বিকৃত করা হয়েছে, এই অভিযোগে ছবিটিকে নিষিদ্ধ ঘোষণা করা হয় বাংলাদেশে৷ অন্যদিকে, শ্রীলঙ্কার পরিচালক বিমুক্তি জয়সুন্দরের বিতর্কিত দ্বিভাষিক ‘ছত্রাক' ছবিটিও থাকছে এই উৎসবে৷ তবে প্রয়োজনীয় কিছু ‘কাটছাঁট' করেই দেখানো হবে ছবিটি৷ অর্থাৎ, পাওলি দাম-এর নগ্ন দৃশ্য দেখানো হবে না কলকাতায়৷ কলকাতা আন্তর্জাতিক চলচ্চিত্র উৎসব চলবে আগামী ১৭ই নভেম্বর পর্যন্ত৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "কলকাতা", "উৎসব", "নগ্ন", "দাম", "খান", "দৃশ্য", "চলচ্চিত্র", "শাহরুখ", "পাওলি", "আন্তর্জাতিক" ],
  "automaticKeyPhrases" : [ "" ]
}