{
  "docID" : 10750,
  "source" : "http://www.dw.com/",
  "lang" : "BN",
  "url" : "http://www.dw.com/bn/জিএসপি-স্থগিত-হওয়াতে-পোশাক-শিল্পে-উদ্বেগ-উত্কন্ঠা/a-16913883",
  "title" : "জিএসপি স্থগিত হওয়াতে পোশাক শিল্পে উদ্বেগ, উত্‍কন্ঠা",
  "date" : "28.06.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "পর্যাপ্ত সময় পেয়েও সুযোগ কাজে লাগায়নি বাংলাদেশ৷ যার পরিণতি যুক্তরাষ্ট্রের বজারে বাংলাদেশি পণ্যের শুল্ক সুবিধা (জিএসপি) স্থগিত৷ এর নেতিবাচক প্রভাব পড়তে পারে ইউরোপীয় ইউনিয়নসহ বিশ্বের অন্যান্য দেশে৷ যুক্তরাষ্ট্রে বাংলাদেশের তৈরি পোশাক কোনো জিএসপি সুবিধা পায় না৷ তবে বাংলাদেশের এই তৈরি পোশাকই যুক্তরাষ্ট্রে রপ্তানির শীর্ষে৷ এরপরও পোশাক কারখানায় কাজের পরিবেশ এবং শ্রমিক স্বার্থ সুরক্ষার কোনো উন্নয়ন না ঘটায়, ওবামা প্রশাসন বাংলাদেশি পণ্যের জিএসপি সুবিধা স্থগিত করলো৷ শুধু তাই নয়, তাদের কাঙ্খিত মান অর্জন না করা পর্যন্ত এই স্থগিতাদেশ বহাল থাকবে৷ কেউ কেউ মনে করতে পারেন তাজরীন ফ্যাশানস এবং রানা প্লাজার ঘটনায় মোট ১,৩৪২ জন শ্রমিকের মৃত্যুর কারণেই যুক্তরাষ্ট্রের এই সিদ্ধান্ত৷ হয়ত এই মর্মান্তিক ঘটনা সিদ্ধান্ত ত্বরান্বিত করেছে৷ আসলে কিন্তু জিএসপি সুবিধা বাতিলের প্রশ্ন ওঠে পাঁচ বছর আগে ২০০৭ সালে৷ তবে তখনও ইস্যু ছিল পোশাক কারাখানায় কাজের পরিবেশ, শ্রমিক স্বার্থ এবং শ্রমিক নিরপত্তা৷ সিপিডি-র অর্থনীতিবিদ ড. খন্দকার গোলাম মোয়াজ্জেম ডয়চে ভেলেকে বলেন, ‘‘বাংলাদেশ সরকার এবং পোশাক প্রস্তুতকারকরা পরিস্থিতি এড়াতে কার্যকর ভূমিকা নিতে পারেননি৷ তারা যদি বিষয়টিকে গুরুত্ব দিতেন, তাহলে জিএসপি স্থগিতের মতো সিদ্ধান্তের মুখোমুখি হতে হতো না বাংলাদেশকে৷'' তিনি বলেন, শ্রমিকদের বেতন এবং শ্রম আইনের ব্যাপারে ভালো কিছু পদক্ষেপ নেয়া হলেও, কারখানার পরিবেশ, শ্রমিকের নিরপত্তার ব্যাপারে কার্যকর কোনো পদক্ষেপ নেয়া হয়নি গত পাঁচ বছরে৷ মার্কিন যুক্তরাষ্ট্রে বাংলাদেশের ৯৭ ভাগ পণ্য ১৯৭৬ সাল থেকে জিএসপি সুবিধা পেলেও তৈরি পোশাক পায় না৷ অথচ যুক্তরাষ্ট্রে প্রধান রপ্তানি পণ্য তৈরি পোশাক৷ গত বছর যুক্তরাষ্ট্রে মোট রপ্তানি ছিল ৪.৯১ মার্কিন ডলার৷ জিএসপি সুবিধায় রপ্তানি হয় মাত্র ২৫ মিলিয়ন ডলারের পন্য৷ তাই আর্থিক দিক দিয়ে জিএসপি সুবিধা মাত্র ০.৫৪ ভাগ ৷ কিন্তু ড. মোয়াজ্জেম বলেন, এই সুবিধা পাওয়া পণ্যের তালিকায় প্লাস্টিকসহ অপ্রচলিত পণ্য রয়েছে, যারা এখন প্রতিযোগিতার মুখে পড়বে৷ এছাড়া, যুক্তরাষ্ট্র একক দেশ হিসেবে সবচেয়ে বেশি তৈরি পোশাক নেয় বাংলাদেশ থেকে৷ এখন সেখানকার ক্রেতারা বাংলাদেশের পোশাক নিয়ে প্রশ্ন তুললে, তা হবে বিপদের কারণ৷ একই সঙ্গে ইউরোপীয় ইউনিয়ন যদি যুক্তরাষ্ট্রের সিদ্ধান্তকে বিচেনায় নেয়, তাহলে সেখানে পোশাক রপ্তানিতেও নেতবিাচক প্রভাব পড়বে৷ প্রসঙ্গত, মোট পোশাকের ৬০ ভাগ যায় ইউরোপীয় ইউনিয়নের দেশগুলোতে৷ তৈরি পোশাক শিল্প মালিকদের সংগঠন বিজিএমইএ-এর সহ সভাপতি সিদ্দিকুর রহমান ডয়চে ভেলেকে জানান, যুক্তরাষ্ট্রের এই সিদ্ধান্তে তারা বিস্মিত হয়েছেন৷ তারা আশা করেছিলেন যুক্তরাষ্ট্র বাংলাদেশকে আরো সময় দেবে৷ তিনি বলেন, এই সিদ্ধান্তের ফলে যুক্তরাষ্ট্র এবং ইউরোপের বাজারে নেবিাচক প্রভাব পড়বে৷ বিশেষ করে বাংলাদেশের তৈরি পোশাক নিয়ে এক ধরনের নেতিবাচক ‘ইমেজ' তৈরি করবে সেখানকার নাগরিক এবং ক্রেতাদের মধ্যে৷ সিদ্দিকুর রহমানের কথায়, এক্ষেত্রে সবচেয়ে ক্ষতিগ্রস্ত হবে বাংলাদেশের পোশাক শিল্পে কর্মরত প্রায় ৪০ লাখ নারী৷ যুক্তরাষ্ট্রের এই দিকটি বিবেচনা করা উচিত ছিল৷ তাঁর মতে, সরকার এবং পোশাক কারখানার মালিকরা ইতিমধ্যেই বেশ কিছু কাজ শুরু করেছে৷ এর মধ্যে ট্রেউ ইউনিয়ন আইন চূড়ান্ত পর্যায়ে রয়েছে৷ গঠন করা হয়েছে শ্রমিদের বেতন বাড়াতে নতুন মজুরি বোর্ড৷ তবে তিনি স্বীকার করেন যে, কারখানার পরিবেশ এবং শ্রমিদের নিরাপত্তার বিষয়ে এখনও তারা সন্তোষজনক মান অর্জন করতে পারেননি, যদিও ইতিমধ্যেই সে ব্যাপারে কাজ শুরু হয়ে গেছে৷ যুক্তরাষ্ট্রের এই সিদ্ধান্ত মানতে পারছেন না বাংলাদেশ গার্মেন্টস শ্রমিক ঐক্য পরিষদের আহ্বায়ক সিরজুল ইসলাম রনি৷ তিনি ডয়চে ভেলেকে বলেন, এর ফলে শ্রমিকরাও ক্ষতিগ্রস্ত হবে৷ তাঁর দাবি, সব বিষয়ে উন্নতি না হলেও ট্রেড ইউনিয়নের অধিকার ও বেতনের ক্ষেত্রে উন্নয়ন ঘটেছে৷ তবে কারখানা ভবন, অগ্নি নিরাপত্তা, শ্রমিক নিরাপত্তা এবং কাজের পরিবেশ নিয়ে আরো অনেক কাজ করতে হবে৷ বাংলাদেশ বিশ্বের দ্বিতীয় বৃহত্তম পোশাক রপ্তানিকারক দেশ৷ দেশটির রপ্তানি আয় প্রধানত এই শিল্পের ওপর নির্ভরশীল৷ চার হাজারেরও বেশি পোশাক কারাখানায় কাজ করেন ৪০ লাখ শ্রমিক, যাদের প্রায় সবাই নারী ৷ তাই এই শিল্পে কোনো ধরনের বিপর্যয় বাংলাদেশের অর্থনীতিকে ক্ষতিগ্রস্ত করবে৷ ড. খন্দকার গোলাম মেয়াজ্জেম মনে করেন, স্থগিতাদেশ প্রত্যাহারে জন্য বাংলাদেশকে তৈরি পোশাক শিল্পে কাজের পরিবেশ, শ্রমিক নিরপত্তা এবং শ্রমিক অধিকার নিয়ে আন্তর্জাতিক মান অর্জন করতে হবে৷ সিদ্দিকুর রহমান অবশ্য জানান যে, আন্তর্জাতিক মান অর্জন করে এই স্থগিতাদেশ প্রত্যাহারে সক্ষম হবেন তারা৷ এদিকে, বাংলাদেশের পররাষ্ট্র মন্ত্রণালয় এক বিবৃতিতে জিএসপি স্থগিতের ঘটনাকে দুর্ভাগ্যজনক বলে মন্তব্য করেছে৷ বলেছে, এই পদক্ষেপের ফলে বাংলাদেশ ও যুক্তরাষ্ট্রের বিকাশমান বাণিজ্য নতুন করে বাধার মুখে পড়তে পারে৷ বিবৃতিতে জিএসপি স্থগিতের জন্য যুক্তরাষ্ট্র এবং বাংলাদেশের কিছু নাগরিকের প্রচারণাকেই মূলত দায়ী করা হয়েছে৷",
  "manualKeyPhrases" : [ "স্থগিত", "ওবামা প্রশাসন", "জিএসপি", "যুক্তরাষ্ট্র", "পোশাক শিল্প" ],
  "automaticKeyPhrases" : [ "" ]
}