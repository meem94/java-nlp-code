{
  "docID" : 10234,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোরীয়-উপদ্বীপে-যুদ্ধ-আসন্ন/a-19392012",
  "title" : "কোরীয় উপদ্বীপে যুদ্ধ আসন্ন?",
  "date" : "11.07.2016",
  "writter" : "",
  "categories" : [ "উত্তর কোরিয়া" ],
  "article" : "আর শীতল যুদ্ধ নয়, সরাসরি দক্ষিণে আঘাত হানার হুমকি দিল উত্তর কোরিয়া৷ মার্কিন সহায়তায় ক্ষেপণাস্ত্র প্রতিরোধ ব্যবস্থা গড়ে তোলার ঘোষণার পরেই এলো এই প্রতিক্রিয়া৷ দুই কোরিয়ার মধ্যে বেড়ে চলা উত্তেজনা নিয়ে দুশ্চিন্তা বাড়ছে৷ সামরিক ক্ষমতা বাড়াতে উত্তর কোরিয়া একের পর এক পরীক্ষা চালিয়ে যাচ্ছে৷ কিছু প্রচেষ্টা বিফল হলেও সার্বিকভাবে সে দেশকে হুমকি হিসেবেই বিবেচনা করে দক্ষিণ কোরিয়া ও তার জোটসঙ্গী অ্যামেরিকা৷ তাই উত্তর কোরিয়ার হামলার আশঙ্কায় এক উন্নত ক্ষেপণাস্ত্র প্রতিরোধ ব্যবস্থা গড়ে তোলার ঘোষণা করেছে দক্ষিণ কোরিয়া৷ তবে এই ব্যবস্থা ঠিক কোন এলাকায় গড়ে তোলা হবে, সে বিষয়ে কোনো সিদ্ধান্ত নেওয়া হয়নি৷ ‘টার্মিনাল হাই অল্টিটিউড এরিয়া ডিফেন্স' নামের এই ক্ষেপণাস্ত্র ব্যবস্থা মোতায়েন করা হলে কোরীয় উপদ্বীপে সামরিক ক্ষমতার ভারসাম্য নষ্ট হয়ে যাবে বলে পিয়ং ইয়ং সরকার আশঙ্কা করছে৷ তাই যে কোনো মূল্যে এই উদ্যোগ থামানোর হুমকি দিচ্ছে উত্তর কোরিয়া৷ আর শীতল যুদ্ধ নয়, প্রয়োজনে সরাসরি দক্ষিণে আঘাত আনা হবে – এমনই কড়া সুর শোনা যাচ্ছে উত্তর প্রান্ত থেকে৷ প্রতিরোধ ব্যবস্থা গড়ে তোলার কাজ শুরু হলেই ‘আরও ক্ষমাহীন, শক্তিশালী ধারাবাহিক পালটা পদক্ষেপ নেওয়া হবে বলে হুমকি দিয়েছে উত্তর কোরিয়ার সেনাবাহিনী৷ চলতি বছর উত্তর কোরিয়ার সামরিক তৎপরতা বেশ বেড়ে গেছে৷ এরই মধ্যে চারবার পরমাণু অস্ত্র পরীক্ষা করেছে সে দেশ৷ দূর ও মাঝারি পাল্লার ক্ষেপণাস্ত্র তৈরির ক্ষেত্রেও অগ্রগতি লক্ষ্য করা যাচ্ছে৷ উল্লেখ্য, শনিবারই সম্ভবত সাবমেরিন থেকে ক্ষেপণাস্ত্র উৎক্ষেপণের পরীক্ষা চালিয়েছে উত্তর কোরিয়া৷ মাঝারি পাল্লার এই নতুন ‘মুসুদান' ক্ষেপণাস্ত্র গুয়াম দ্বীপে মার্কিন সামরিক ঘাঁটি পর্যন্ত পৌঁছতে পারে বলে ধরে নেওয়া হচ্ছে৷ তবে এ দিনের পরীক্ষা বিফল হয়েছে বলে পর্যবেক্ষকরা মনে করছেন৷ এমন বেড়ে চলা উত্তেজনার ফলে তীব্র প্রতিক্রিয়া দেখিয়েছে চীন৷ দক্ষিণ কোরিয়ায় ক্ষেপণাস্ত্র প্রতিরোধ ব্যবস্থা গড়ে তোলার ঘোষণার প্রতিবাদ জানিয়েছে বেইজিং৷ এই পদক্ষেপের পেছনে কোনো গভীর ষড়যন্ত্র থাকতে পারে বলে চিনের আশঙ্কা৷ দক্ষিণ কোরিয়া অবশ্য সব আঞ্চলিক দেশকে আশ্বস্ত করে বলেছে, হামলা নয় – শুধুমাত্র আত্মরক্ষার তাগিদেই এই উদ্যোগ নিতে হচ্ছে৷ এসবি/এসিবি (রয়টার্স, এএফপি)",
  "manualKeyPhrases" : [ "হামলা", "অ্যামেরিকা", "ক্ষেপণাস্ত্র", "হুমকি", "চীন", "কোরিয়া", "প্রতিরোধ" ],
  "automaticKeyPhrases" : [ "" ]
}