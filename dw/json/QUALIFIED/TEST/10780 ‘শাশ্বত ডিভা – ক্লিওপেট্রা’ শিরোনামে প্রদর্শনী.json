{
  "docID" : 10780,
  "source" : "http://www.dw.com/",
  "lang" : "BN",
  "url" : "http://www.dw.com/bn/শাশ্বত-ডিভা-ক্লিওপেট্রা-শিরোনামে-প্রদর্শনী/a-16952042",
  "title" : "‘শাশ্বত ডিভা – ক্লিওপেট্রা’ শিরোনামে প্রদর্শনী",
  "date" : "16.07.2013",
  "writter" : "মারুফ আহমদ",
  "categories" : [ "বিনোদন" ],
  "article" : "দু’হাজার বছরেরও বেশি সময় ধরে বিস্ময়কর ক্লিওপেট্রা হয়ে আছেন এক কিংবদন্তি, এক মিথ৷ ইতিহাসের আর কোনো ব্যক্তিত্ব বোধহয় তাঁর মতো এমন ভাবে চিরজীবী, এতটা বিতর্কিতভাবে অনুভূত হননি৷ শাশ্বত ডিভা – ক্লিওপেট্রা, এই শিরোনামে জার্মানির বনে শুরু হয়েছে এক অসাধারণ প্রদর্শনী৷ ক্লিওপেট্রার জন্ম খ্রিষ্টপূর্ব ৬৯ সালে৷ ৫১ থেকে ৩০ খ্রিষ্টপূর্ব পর্যন্ত তিনি ছিলেন ধন-ধান্যে পুষ্পে ভরা মিশরের শেষ রানি৷ তিনি ছিলেন, শক্তিশালী রোমান সম্রাট জুলিয়াস সিজারের প্রেমিকা৷ সিজারের মৃত্যুর পর প্রভাবশালী মার্ক অ্যান্টনির জীবন সঙ্গিনীও ছিলেন ক্লিওপেট্রা৷ রোমান সাম্রাজ্যের কাছে মিশরের পরাজয়ের কারণে মাত্র ৩৯ বছর বয়সে কোবরা সাপের দংশনে আত্মহত্যা করেন তিনি৷ ক্লিওপেট্রা ছিলেন সুশিক্ষিতা ও সম্মোহনী, ক্ষমতা সচেতন ও বুদ্ধিমতী, অনির্দেশ্য ও সাহসী৷ তিনি দেবী হিসাবে আরাধ্য হয়েছেন, তাঁর সৌন্দর্যও ছিল কিংবদন্তি৷ তাঁর ঘটনাবহুল জীবন ও তাঁর বর্ণাঢ্য ব্যক্তিত্ব এবং তাঁর বিয়োগান্তক মৃত্যু আজও অনুপ্রাণিত করে বহু লেখক, চিত্রশিল্পী এবং সংগীতশিল্পীকে৷ দু'হাজার বছর ধরে এক একটি অধ্যায় সৃষ্টি করেছে তাঁর স্বতন্ত্র ভাবমূর্তি৷ বিভিন্ন সময়ের বিভিন্ন ভাবমূর্তির টুকরো টুকরো অংশই তুলে ধরা হয়েছে এই প্রদর্শনিতে৷ ক্লিওপেট্রাকে এখানে উপস্থাপন করা হয়েছে শিল্প, গল্প এবং ইতিহাসের ওপর একটি অনুপ্রাণিত রচনা হিসেবে৷ ভাস্কর্য, চিত্রকলা, আলোকচিত্র, চলচ্চিত্র ও ভিডিও শিল্পসহ প্রায় ২০০-রও বেশি শিল্পকর্ম স্থান পেয়েছে এই প্রদর্শনীতে৷ প্রাচীন থেকে রেনেসাঁস যুগের ভাস্কর্য, বারক থেকে শুরু করে অতি সাম্প্রতিক শিল্প৷ ক্লিওপেট্রাকে কল্পনা করে, মিকেলাঞ্জেলো থেকে শুরু করে ও্যজেন দেলাক্রোয়া ও গিডো রেনি, ইয়ান স্টেন, হান্স মাকার্ট-এর অঙ্কন ও তেলচিত্র ছাড়াও রয়েছে গত শতাব্দীর অ্যান্ডি ওয়ারহোলের স্যারিওগ্রাফি ‘ব্লু লিজ অ্যাজ ক্লিওপেট্রা', ‘সিলভার লিজ অ্যাজ ক্লিওপেট্রা'৷ বিংশ শতাব্দীতে ক্লিওপেট্রাকে আবারো পুনর্জীবীত করেছিলেন লিজ টেলার৷ ১৯৬৩ সালে ‘ক্লিওপেট্রা' ছায়াছবির মধ্য দিয়েই চলচ্চিত্র জগতের ডিভা এলিজাবেথ টেলার এক কিংবদন্তি হয়ে আছেন৷ এই ছবি এবং আরো ক'টি ক্লিওপেট্রা ছায়াছবির অংশবিশেষ দেখানো হচ্ছে এই প্রদর্শনিতে৷ বিজ্ঞাপন জগতেও ক্লিওপেট্রার সমান আধিপত্য৷ তারও কিছু নমুনা দেখা যায় এখানে৷ বিভিন্ন সময়ে বিভিন্ন খ্যাতিমান মহিলা ব্যক্তিত্বের ক্লিওপেট্রার রূপ ধারণকারী আলোকচিত্র ছাড়াও রয়েছে ভিডিও ক্লিপস৷ ২০১২ সালে ইন্ডিয়ানাপোলিসে ক্লিওপেট্রার উজ্জ্বল রূপান্তরে, পপ তারকা ম্যাডোনার নব্য-মিশরীয় এক জাঁকজমকপূর্ণ কনসার্ট এবং পপ সম্রাট মাইকেল জ্যাকসনের ক্লিওপেট্রা ভিত্তিক ভিডিও'র অংশবিশেষ দেখেই শেষ হয় মিথ সুন্দরী সপ্তম ক্লিওপেট্রার এই প্রদর্শনী৷ স্মৃতিতে ভেসে থাকে বিভিন্ন সময়ে তাঁর বিভিন্ন ভাবমূর্তি৷",
  "manualKeyPhrases" : [ "প্রেমিকা", "মিথ", "প্রদর্শনী", "ক্লিওপেট্রা", "কিংবদন্তি", "শাশ্বত ডিভা" ],
  "automaticKeyPhrases" : [ "" ]
}