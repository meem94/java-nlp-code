{
  "docID" : 14795,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইইউ-নির্বাচনে-৬২-শতাংশের-কোনো-আগ্রহ-নেই/a-17626570",
  "title" : "ইইউ নির্বাচনে ৬২ শতাংশের কোনো আগ্রহ নেই",
  "date" : "11.05.2014",
  "writter" : "",
  "categories" : [ "জার্মানি ইউরোপ" ],
  "article" : "আগামী ২২ থেকে ২৫ মে ইউরোপীয় সংসদের নির্বাচন৷ ভোট হবে ইউরোপীয় ইউনিয়নের ২৮টি দেশে৷ কিন্তু সর্বশেষ জরিপ অনুযায়ী দশজন ইউরোপীয়ের মধ্যে ছ’জনেরই আসন্ন নির্বাচন সম্পর্কে ‘‘ত’তোটা আগ্রহ নেই’’৷ পাঁচ বছরের জন্য ইউরোপীয় ইউনিয়নের সংসদ নির্বাচিত হবে৷ ইইউ'র নাগরিকরা যাতে ভোট দিতে যান, সেজন্য প্রচারণা বিশেষজ্ঞরা বিপুল অর্থ ও পরিশ্রম ব্যয় করছেন৷ কিন্তু তা'তে বিশেষ লাভ হচ্ছে বলে মনে হচ্ছে না৷ ইইউ'র ১২টি দেশের প্রায় নয় হাজার সম্ভাব্য ভোটারের জরিপে সেটাই প্রকাশ পেয়েছে৷ উত্তরদাতাদের ৬২ শতাংশ ইইউ নির্বাচনে ‘‘একেবারেই আগ্রহী নন'', কিংবা ‘‘ত'তোটা আগ্রহী নন''৷ মাত্র ৩৫ শতাংশ জানিয়েছেন যে, তাঁরা ভোট দিতে যাবেন৷ এক্ষেত্রে মনে রাখা দরকার, ২০০৮ সালের শেষ নির্বাচনে বস্তুত ভোট দিতে গিয়েছিলেন ৪৩ শতাংশ ভোটার৷ কাজেই এবারকার ‘প্রোজেকশন' তারও নীচে৷ ইইউ নির্বাচনে সবচেয়ে বেশি আগ্রহী দৃশ্যত বেলজিয়ামের মানুষদের: ৫৩ শতাংশ৷ কিন্তু সেক্ষেত্রে মনে রাখা দরকার যে, বেলজিয়ামে ভোট দেওয়াটা বাধ্যতামূলক৷ ইইউ নির্বাচনে উৎসাহের পরিমাপে বেলজিয়ামের পরে আসছে ফ্রান্স (৪৪ শতাংশ), তারপর নেদারল্যান্ডস (৪১ শতাংশ)৷ আগ্রহ সবচেয়ে কম ব্রিটেন (২৭ শতাংশ) এবং পোল্যান্ডে (২০ শতাংশ)৷ জনপ্রিয়তার মাপকাঠিতে নেতারা জরিপে দেখা গেছে, জনপ্রিয়তার মাপকাঠিতে অন্য সবার থেকে এগিয়ে জার্মান চ্যান্সেলর আঙ্গেলা ম্যার্কেল, যার সম্পর্কে ৫১ শতাংশ ‘রেসপন্ডেন্ট' বলেছেন, তাদের ধারণা ‘‘খুবই ইতিবাচক'' বা ‘‘বেশির ভাগ ইতিবাচক''৷ দ্বিতীয় স্থানে রয়েছেন ব্রিটেনের প্রধানমন্ত্রী ডেভিড ক্যামেরন: তাঁর পক্ষে ৩৫ শতাংশ৷ জনপ্রিয়তায় সবার নীচে ফরাসি প্রেসিডেন্ট ফ্রঁসোয়া ওলঁদ: মাত্র ২০ শতাংশের তাঁকে পছন্দ; সে তুলনায় ওলঁদ'কে অপছন্দ করেন ৩২ শতাংশ৷ দলীয় প্রার্থীরা ঠিক ‘দৃষ্টিগোচর' নন ইউরোপের তিনটি মুখ্য রাজনৈতিক গোষ্ঠী: মধ্য-বাম সমাজতন্ত্রীরা, মধ্য-ডান ইপিপি এবং উদারপন্থিরা, এই তিনটি গোষ্ঠীই ইউরোপীয় কমিশনের প্রেসিডেন্ট পদে তাদের প্রার্থী মনোনয়ন করেছে বটে - কিন্তু জরিপে দেখা যাচ্ছে নির্বাচনের দু'সপ্তাহ আগেও ৬০ শতাংশ মানুষ জানেন না, এই প্রার্থীরা কারা৷ ইপসস-মোরি সংস্থা গত এপ্রিল মাসে এই জরিপটি করে৷ জরিপে বেলজিয়াম, ব্রিটেন, ক্রোয়েশিয়া, ফ্রান্স, জার্মানি, হাঙ্গেরি, আয়ারল্যান্ড, ইটালি, নেদারল্যান্ডস, পোল্যান্ড, স্পেন ও সুইডেনের মোট ৮,৮৩৩ জন মানুষকে প্রশ্ন করা হয়৷ এসি/জেডএইচ (রয়টার্স)",
  "manualKeyPhrases" : [ "আগ্রহ", "সংসদ", "নির্বাচন", "জরিপ", "ইইউ", "নেই", "জার্মানি" ],
  "automaticKeyPhrases" : [ "" ]
}