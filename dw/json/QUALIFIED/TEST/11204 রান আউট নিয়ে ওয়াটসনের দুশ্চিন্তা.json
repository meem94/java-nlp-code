{
  "docID" : 11204,
  "source" : "http://www.dw.com/",
  "lang" : "BN",
  "url" : "http://www.dw.com/bn/রান-আউট-নিয়ে-ওয়াটসনের-দুশ্চিন্তা/a-15883153",
  "title" : "রান আউট নিয়ে ওয়াটসনের দুশ্চিন্তা",
  "date" : "14.04.2012",
  "writter" : "",
  "categories" : [ "খেলাধুলা" ],
  "article" : "অস্ট্রেলিয়া দলের অন্যতম সেরা অলরাউন্ডার শেন ওয়াটসন৷ ব্যাটিং, বোলিং এমনকি ফিল্ডিং এও দলের নির্ভরযোগ্য খেলোয়াড়৷ তবে একটি বিষয়ে ওয়াটসনকে নিয়ে দলের ভোগান্তির শেষ নেই৷ তার রান আউট হওয়ার প্রবণতা৷ এখন পর্যন্ত ৩৩টি টেস্ট ম্যাচ খেলেছেন ডান হাতি এই ব্যাটিং অলরাউন্ডার৷ তার মধ্যে আটবারই রান আউট হয়েছেন৷ নিজে আউট হলেও না হয় মেনে নেওয়া যায়, কিন্তু মাঝে মধ্যে সতীর্থ ব্যাটসম্যানকেও রান আউট করাচ্ছেন ওয়াটসন৷ তার ভুল কলিং এ সাড়া দেওয়ার কারণে কিংবা ওয়াটসন কল করার পর নিজেই ঠিকভাবে দৌড় না দেওয়ায় অপরপ্রান্তের ব্যাটসম্যানকে সাজঘরে ফিরতে হচ্ছে৷ এই যেমন সর্বশেষ ওয়েস্ট ইন্ডিজের বিরুদ্ধে প্রথম টেস্টে ওয়াটসনের দোষে পন্টিংকে রান আউট হয়ে ফিরতে হলো৷ টেস্টটি অসিরা জিতলেও ক্রিজে ওয়াটসনের এই ঢিলেমি নিয়ে বেশ সমালোচনা হচ্ছে৷ ঘটনাটি নিয়ে নিজেও বেশ অনুশোচনায় ভুগছেন তিনি৷ এক প্রতিক্রিয়ায় বলেন, ‘‘পন্টিং এর রান আউটে আমি কষ্ট পেয়েছি৷ আমি নিজেও অনেকবার রান আউট হয়েছি যেটা ভালো নয়৷ তবে এইবারের ঘটনাটি আমাকে সত্যিই নাড়া দিয়েছে৷ এরকম যাতে আর না ঘটে সেজন্য আমি সবকিছুই করবো৷'' রান আউটের এই বিষয়টি বাদ দিলে ওয়াটসনের পারফরম্যান্স নিয়ে অবশ্য সমালোচকদের বলার তেমন কিছু নেই৷ বার্বাডোজের নাটকীয় টেস্টে দ্বিতীয় ইনিংসে তার ৫৪ রানের সুবাদে ক্যারিবীয়দের বিপক্ষে জয় পায় দল৷ তবে রান আউট নিয়ে সমালোচকদের মুখ বন্ধ করতে চান তিনি৷ আর তার কারণে ক্রিজে থাকা অপর ব্যাটসম্যানদেরও সমস্যা হচ্ছে এটি বেশ ভালো বুঝতে পারছেন৷ ‘‘টেস্ট ম্যাচের ফ্ল্যাট উইকেটে যখন রানের খুব প্রয়োজন তখন এই ধরণের সমস্যা কোন ভালো জিনিষ নয়'', বলেন ৩০ বছর বয়েসি শেন ওয়াটসন৷ প্রতিবেদন: রিয়াজুল ইসলাম (এএফপি) সম্পাদনা: জাহিদুল হক",
  "manualKeyPhrases" : [ "অস্ট্রেলিয়া", "আউট", "টেস্ট", "ওয়াটসন", "রান" ],
  "automaticKeyPhrases" : [ "" ]
}