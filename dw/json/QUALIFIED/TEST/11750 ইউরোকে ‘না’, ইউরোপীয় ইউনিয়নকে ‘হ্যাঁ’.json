{
  "docID" : 11750,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরোকে-না-ইউরোপীয়-ইউনিয়নকে-হ্যাঁ/a-16663556",
  "title" : "ইউরোকে ‘না’, ইউরোপীয় ইউনিয়নকে ‘হ্যাঁ’",
  "date" : "11.03.2013",
  "writter" : "কার্লা ব্লাইকার/এআই",
  "categories" : [ "জার্মানি ইউরোপ" ],
  "article" : "জার্মানির ইউরো বিরোধীরা একটি নতুন দল গঠন করেছেন, যার উদ্দেশ্য হচ্ছে ইউরোজোনে প্রচলিত ইউরো মুদ্রা বাতিল করা৷ তবে সমালোচকরা মনে করছেন, এই দল আদৌ সংসদে পৌঁছানোর মতো সমর্থন যোগাড় করতে পারবে কিনা, তা নিয়ে সন্দেহ আছে৷ দলের নাম ‘জার্মানির জন্য বিকল্প'৷ এই দল ইউরোজোনের বিরোধী৷ বলাইবাহুল্য, জার্মানির বর্তমান চ্যান্সেলর আঙ্গেলা ম্যার্কেল নতুন এই দলের বক্তব্যে মোটেই সন্তুষ্ট হবেন না৷ কেননা, তিনি ইউরোজোনে অভিন্ন মুদ্রা চালু রাখার নীতিতে অটল৷ ম্যার্কেল মনে করেন, ‘‘ইউরো মুদ্রার সমাপ্তি ঘটলে ইউরোপীয় ইউনিয়নেরও সমাপ্তি ঘটবে৷'' তবে জার্মানির মধ্যে একটি বলিষ্ঠ গ্রুপ ম্যার্কেলের এই অবস্থানের বিরোধী৷ গত বছরের জুলাইয়ে জার্মান সাপ্তাহিক ‘ডেয়ার স্পিগেল' এর এক জরিপে দেখা গেছে, ৫৪ শতাংশ জার্মান বিশ্বাস করে না যে, অভিন্ন ইউরো মুদ্রা রক্ষায় বড় রকমের বিনিয়োগের পেছনে সত্যিকারের কোন যৌক্তিকতা রয়েছে৷ কনরাড আডাম বলেন, ‘‘অভিন্ন মুদ্রার বিরুদ্ধে এই অবস্থান সংসদে একেবারের প্রতিফলিত হয় না৷'' জার্মানির মধ্য-ডানপন্থি দৈনিক ‘ফ্রাঙ্কফুর্টার আলগেমাইনে সাইটুং' পত্রিকায় দীর্ঘদিন কাজ করেছেন এই সাংবাদিক৷ পরবর্তীতে বেশ কয়েকজন বাণিজ্য বিশেষজ্ঞ যারা গণমাধ্যম এবং গবেষণার সঙ্গে সম্পৃক্ত, তাদের সঙ্গে হাত মিলিয়ে একটি নতুন রাজনৈতিক দল গঠনের সিদ্ধান্ত নেন আডাম৷ এই গোষ্ঠী নিজেদের দলকে বলছেন, ‘জার্মানির জন্য বিকল্প'৷ তাদের দাবি হচ্ছে, ইউরোজোনকে ভেঙে দিতে হবে এবং ঋণ সংকট কাটানোর উপায় নিয়ে উন্মুক্ত আলোচনা করতে হবে৷ ইউরো ‘ইউরোপকে ধ্বংস করছে' জার্মান সংসদে ইউরো বিরোধীদের কোন প্রতিনিধিত্ব না থাকায় হতাশ আডাম৷ তিনি বলেন, ‘‘ইউরো উদ্ধার ইস্যুতে বুন্ডেসটাগে সকল দলের মতামত কার্যত একই৷ তাদের মতামতে পার্থক্য শুধু কত টাকা বিনিয়োগ করা হবে এবং কবে তা নিয়ে৷ ইউরোকে দেখা হচ্ছে পবিত্র হিসেবে, তাই এর বিরোধিতা কেউ করলে তাঁকে ‘পপুলিস্ট' বা জনমোহিনী নেতা বিবেচনা করে তাঁর বক্তব্য প্রত্যাখ্যান করা হচ্ছে৷ এটি ঠিক নয়৷'' এসব কারণে আডাম তাঁর মতো সম আদর্শে বিশ্বাসী সাংবাদিক এবং পণ্ডিতদের নিয়ে নিজেদের দল গড়েছেন৷ তাদের মধ্যে আছেন ব্যার্ন্ড লুকে, যিনি হামবুর্গ বিশ্ববিদ্যালয়ে অর্থনীতি পড়ান৷ আডাম বলেন, ‘‘আমি যখন ভোট দিতে যাই, তখন আমি একটি পছন্দ চাই৷ এজন্যই আমরা একটি নতুন দল গড়তে চেয়েছি৷'' ইউরোজোনে থাকা না থাকার এই ইস্যু কিন্তু জার্মান রাজনৈতিক অঙ্গনে একেবারে ছোট কোন বিষয় নয়৷ ইউরো উদ্ধার তহবিলে জার্মানিকে অবশ্যই ২১.৭ বিলিয়ন ইউরো দিতে হবে৷ এই উদ্ধার তহবিল তৈরি করা হয়েছে ইউরোপীয় ইউনিয়নভুক্ত দেশগুলোকে দেউলিয়া হওয়ার হাত থেকে রক্ষা করতে৷ এজন্য সেসব দেশকে সুবিধাজনক শর্ত ঋণ প্রদান করা হয় উদ্ধার তহবিল থেকে৷ এখন পর্যন্ত গ্রিস, আয়ারল্যান্ড, পর্তুগাল, স্পেন এবং সাইপ্রাস এই উদ্ধার তহবিলের দ্বারস্থ হয়েছে৷ ব্যার্ন্ড লুকে এই বিষয়ে বলেন, ‘‘আমরা এজন্য ভীত যে, ইউরো মুদ্রার কারণে ইউরোপ লাভবান হচ্ছে না, বরং সূক্ষ্মভাবে ধ্বংস হচ্ছে৷'' ইউরোজোন ভেঙে দিন, ইইউ নয় লুকে অবশ্য তাঁর দলের অবস্থান পরিষ্কার করে বলেছেন, ‘‘আমাদের দল ইউরোর বিরোধী, তবে ইউরোপের ঐক্যের বিরোধী নয়৷ দল মূলত ইউরোজোন থেকে রেহাই পাওয়ার উপায় খুঁজছে৷ এজন্য দলটি দেশভিত্তিক জাতীয় মুদ্রা – যেমন ডয়চে মার্ক, ফ্রাঁ, অথবা দ্রাখমা কিংবা এ রকম মুদ্রার ভিত্তিতে আঞ্চলিক ইউনিয়ন গড়ার পক্ষে৷'' এমনকি উদাহরণ হিসেবে উত্তরের ইউরো এবং দক্ষিণের ইউরোর মতো ভিন্ন ব্যবস্থারও পক্ষে আডাম৷ ‘জার্মানির জন্য বিকল্প' দলের প্রতিষ্ঠাতা এসব বিষয় নিয়ে এখন একেবারে সুনির্দিষ্ট প্রস্তাব গড়ার চেষ্টা করছেন৷ তারা ইউরোপীয় ইউনিয়নের অধিকাংশ চুক্তির পক্ষে থাকলেও ইউরোজোন সংক্রান্ত চুক্তির সংস্কার চান৷ যাতে করে বিনা বাধায় জার্মানি এবং অন্যান্য দেশ চাইলে এই জোট থেকে বেরিয়ে আসতে পারে৷ ‘জার্মানির জন্য বিকল্প' দল আগামী সেপ্টেম্বরে অনুষ্ঠিতব্য নির্বাচনে অংশগ্রহণ করার যোগ্য কিনা, তা অবশ্য নির্ধারণ হবে এপ্রিল মাসে৷ তবে এই দলের নেতারা আগামী বছর ইউরোপীয় নির্বাচনে অংশ নেওয়ার আশা করছেন৷ একটি ‘বিপজ্জনক' অবস্থান? ব্রেমেন বিশ্ববিদ্যালয়ের শ্রমিক এবং অর্থনীতি বিষয়ক ইন্সটিটিউটের প্রধান রুডল্ফ হিকেল মনে করেন, আগামী সেপ্টেম্বরের নির্বাচনে জার্মানির জন্য বিকল্প দলের সাফল্য অর্জনের সম্ভাবনা ক্ষীণ৷ তিনি বলেন, ‘‘স্বাভাবিকভাবে আমি এমন একটি দলকে পাঁচ শতাংশ সমর্থন আদায়ের সুযোগ দেবো৷'' হিকেল পাঁচ শতাংশ বলতে বোঝাচ্ছেন, জার্মান সংসদে প্রতিনিধিত্বের ন্যূনতম যোগ্যতাকে৷ ডয়চে ভেলেকে তিনি বলেন, ‘‘কিন্তু জার্মানির জন্য বিকল্প দলের পেছনের ব্যক্তিদের দেখলেই বোঝা যায়, তারা আসলে বুন্ডেসটাগে যাওয়ার যোগ্যতা অর্জনে সক্ষম হবেন না৷ তারা অধ্যাপক এবং হতাশ অর্থনীতিবিদ৷ যদি এই দল একজন পপুলিস্ট-এর নেতৃত্বে চলে, তাহলে সেটাকে আমি বিপজ্জনক হিসেবে বিবেচনা করবো৷'' হিকেল ইউরো উদ্ধার তহবিল নিয়ে উন্মুক্ত আলোচনাকে সমর্থন জানান, তবে ইউরোজোন ত্যাগ করা অত্যন্ত বিপজ্জনক হবে বলেই মনে করেন৷ তিনি বলেন, ‘‘উদাহরণস্বরূপ, গ্রিস যদি ইউরোজোন থেকে বেরিয়ে যায়, তাহলে সেটি স্থায়ীভাবে একটি গরিব দেশে পরিণত হবে কিন্তু ইউরোপীয় ইউনিয়নের মধ্যে থাকবে৷'' এই বিষয়টির ব্যাখ্যা করে হিকেল বলেন, ‘‘এবং আমি এখন বলতে পারি, সেক্ষেত্রে গ্রিসকে ইইউ'র আর্থিক সহায়তা প্রদান করতে হবে অথবা গ্রিসের উপর চাপ এত বেড়ে যাবে যে, সে দেশ ইউরোপীয় ইউনিয়ন ত্যাগ করতে বাধ্য হবে৷ তখন অন্যান্য ইইউ দেশগুলোকে আরো বেশি ব্যয় করতে হবে৷ এবং সেটা ইউরোপীয় প্রকল্পকে প্রচণ্ড চাপে ফেলবে৷'' আর এখানেই জার্মানির জন্য বিকল্প দলের প্রধানের দ্বিমত রয়েছে৷ দলটি বিশ্বাস করে, জার্মানির রাজনৈতিক এলিটদের উচিত অভিন্ন ইউরো মুদ্রার দিকে দৃঢ় অবস্থান দেখানোর আগে এই মুদ্রা রক্ষায় দীর্ঘদিন ধরে যে ত্যাগ স্বীকার করতে হচ্ছে সেদিকটায় আরো বেশি নজর দেওয়া৷",
  "manualKeyPhrases" : [ "ইউনিয়ন", "না", "ইউরো", "জার্মানি", "ইউরোপীয়" ],
  "automaticKeyPhrases" : [ "" ]
}