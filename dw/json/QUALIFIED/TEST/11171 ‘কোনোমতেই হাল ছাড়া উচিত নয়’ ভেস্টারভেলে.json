{
  "docID" : 11171,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোনোমতেই-হাল-ছাড়া-উচিত-নয়-ভেস্টারভেলে/a-16258880",
  "title" : "‘কোনোমতেই হাল ছাড়া উচিত নয়’: ভেস্টারভেলে",
  "date" : "25.09.2012",
  "writter" : "",
  "categories" : [ "বিশ্ব" ],
  "article" : "জার্মানি এ’মাসে বিশ্ব নিরাপত্তা পরিষদের সভাপতিত্ব করছে৷ সিরিয়া সংকট সম্পর্কে জার্মান পররাষ্ট্রমন্ত্রী গিডো ভেস্টারভেলে বলেছেন, ‘‘আমরা যদি হাল ছাড়ি, তাহলে সেটা সিরিয়ার মানুষদের পরিত্যাগ করা হবে৷’’ মঙ্গলবার নিউ ইয়র্কে জাতিসংঘের সাধারণ পরিষদের বৈঠক শুরু হচ্ছে৷ জাতিসংঘের সিরিয়া বিষয়ক বিশেষ দূত লাখদার ব্রাহিমি সোমবার সন্ধ্যায় নিউ ইয়র্কে বলেন: ‘‘আমার মতে সিরিয়ার পরিস্থিতি খুবই খারাপ এবং আরো খারাপের দিকে এগোচ্ছে৷'' শুধু সংশ্লিষ্ট অঞ্চলটির জন্যই নয়, সমগ্র বিশ্বশান্তির জন্যই এটাকে বিপদ বলে মনে করেন ব্রাহিমি৷ কোফি আনানের ছ'দফা শান্তি পরিকল্পনা তামাদি হয়ে গেছে, অথচ ব্রাহিমি তিন সপ্তাহ আগে কাজ শুরু করা যাবৎ এখনও তাঁর নিজস্ব শান্তি পরিকল্পনা ছকতে পারেননি৷ ব্রাহিমি দৃশ্যত নিউ ইয়র্কে কূটনীতিকদের বলেছেন, তাঁর দৃষ্টিকোণ থেকে আসাদ প্রশাসনের রাজনৈতিক সংস্কারের কোনো সদিচ্ছা নেই৷ অন্যদিকে বিশ্ব নিরাপত্তা পরিষদ সিরিয়া প্রশ্নে দ্বিধাবিভক্ত৷ কাজেই ব্রাহিমির মন্তব্য: ‘‘আমি যদি সমগ্র পরিষদের প্রতিনিধি না হই, তাহলে আমি কেউ নই৷'' ব্রাহিমি সোমবার জার্মান পররাষ্ট্রমন্ত্রী গিডো ভেস্টারভেলের সঙ্গে পৃথকভাবে সাক্ষাৎ করেন৷ পরে ভেস্টারভেলেকে নিরাপত্তা পরিষদের অভ্যন্তরে বিভাজনের কথা বলতে শোনা যায়৷ ভেস্টারভেলে বলেন: ‘‘আমরা যদি হাল ছাড়ি, তাহলে সেটা সিরিয়ার মানুষদের পরিত্যাগ করা হবে৷ আমরা সবাই জানি, পরিস্থিতি কতটা কঠিন৷ এ'সপ্তাহে কোনো সমাধান ঘটবে বলে আমি মনে করি না৷ কিন্তু আমাদের কোনোমতেই হাল ছাড়া চলবে না৷'' রণাঙ্গণ থেকে ওদিকে সিরিয়ায় পূর্বাপর আগুন জ্বলছে এবং তার ফুলকি ছড়াচ্ছে এদিক-ওদিকে৷ মঙ্গলবার সিরিয়া থেকে নিক্ষিপ্ত মর্টারের গোলা এসে পড়ে ইসরায়েল অধিকৃত গোলান হাইটসের উপর, যদিও ঘটনায় কেউ হতাহত হয়নি৷ আলেপ্পো থেকে দামেস্ক যাওয়ার পথে মোটরওয়েতে এক কিশোরী সিরীয় সৈন্যদের গুলিতে নিহত হয়েছে সোমবার রাত্রে৷ মঙ্গলবার দিনের বেলা দামেস্কে সরকারপন্থি শাহিবা সশস্ত্র গোষ্ঠীর ব্যবহৃত একটি স্কুলে বিদ্রোহীদের রাখা একাধিক বোমা ফাটে৷ শাহিবা গোষ্টীর সদস্যরা এখানে সিরীয় সেনাবাহিনির কর্মকর্তাদের সঙ্গে মিলিত হতো৷ সব মিলিয়ে সোমবার সিরিয়ায় অন্তত ১১৬ জন মানুষ প্রাণ হারিয়েছে বলে জানিয়েছে লন্ডন ভিত্তিক সিরিয়ান অবজারভেটরি ফর হিউম্যান রাইটস৷ কাজেই স্বীকার করতে হয় যে, লাখদার ব্রাহিমি সিরিয়ার পরিস্থিতি সম্পর্কে নিউ ইয়র্কে যে রিপোর্ট করেছেন, তা খবু ভুল নয়৷ এসি/ডিজি (রয়টার্স, ডিপিএ, এএফপি)",
  "manualKeyPhrases" : [ "পরিষদ", "নিরাপত্তা", "পররাষ্ট্রমন্ত্রী", "সিরিয়া", "জার্মানি", "ভেস্টারভেলে" ],
  "automaticKeyPhrases" : [ "" ]
}