{
  "docID" : 15376,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়ায়-হামলার-জন্য-অনুতাপে-ভুগবে-ইসরায়েল/a-16574111",
  "title" : "সিরিয়ায় হামলার জন্য ‘অনুতাপে ভুগবে’ ইসরায়েল",
  "date" : "04.02.2013",
  "writter" : "",
  "categories" : [ "বিশ্ব" ],
  "article" : "ইরান সোমবার বলেছে, সিরিয়ায় গত সপ্তাহে বিমান হামলার জন্য ‘অনুতাপে ভুগবে’ ইসরায়েল৷ তবে ইরান বা তার মিত্র হামলার কোনো ধরনের সামরিক জবাব দেবে কিনা – সে ব্যাপারে বিস্তারিত জানায়নি তারা৷ সিরিয়ায় বিমান হামলা চালানোয় এবার ইসরায়েলের উপর খানিকটা প্রতিশোধের হুমকি দিল ইরান৷ সেদেশের জাতীয় নিরাপত্তা পরিষদের সেক্রেটারি সাঈদ জালিলি এই বিষয়ে বলেন, ‘‘তারা (ইসরায়েল) সাম্প্রতিক আগ্রাসনের জন্য ‘অনুতাপে ভুগবে'৷'' দামেস্কে সিরিয়ার প্রেসিডেন্টের সঙ্গে বৈঠকের একদিন পর একথা বলেন তিনি৷ জালিলি দামেস্কের উত্তর-পশ্চিমাঞ্চলের একটি সামরিক চত্বরে ইসরায়েলের বোমা হামলাকে ২০০৬ সালের লেবানন যুদ্ধের সঙ্গে সংযুক্ত করে বলেন, ইসরায়েল এ সবের জন্য অনুতাপে ভুগবে৷ তবে এই অনুতাপ কিভাবে সৃষ্টি হবে ইসরায়েলের মাঝে, সে সম্পর্কে পরিষ্কার কিছু জানাননি তিনি৷ তিনি বলেন, ‘‘আজকে সিরিয়া এবং ইরানের জনসাধারণ এই বিষয়টি অত্যন্ত গুরুত্ব সহকারে নিয়েছে৷ আন্তর্জাতিক সম্প্রদায়ও সিরিয়াকে সমর্থন করছে৷'' জালিলি আরো জানান, ‘‘নন-অ্যালাইনড মুভমেন্টের বর্তমান প্রধান হিসেবে ইরান সিরিয়ার পক্ষে হয়ে আন্তর্জাতিক পর্যায়ে ইসরায়েলের হামলার জবাব দেবে৷'' ইসরায়েলের প্রতিরক্ষামন্ত্রী এহুদ বারাক রবিবার জানিয়েছেন, সিরিয়ার আগ্নেয়াস্ত্র কমপ্লেক্সে হামলার ফলে এটাই প্রতীয়মান হয় যে, লেবাননে ভারী অস্ত্র পাচার প্রতিরোধে ইসরায়েল অনেক সচেতন৷ এহুদ বারাক এই বক্তব্যের মাধ্যমে কার্যত সিরিয়ায় তার দেশের হামলার বিষয়টি নিশ্চত করেন৷ এদিকে, সপ্তাহান্তে মিউনিখ সম্মেলনে সিরিয়া সংকট নিয়ে বিস্তর আলোচনা হয়েছে৷ সেখানে শীর্ষ কূটনীতিকরা একটি বিষয়ে একমত হয়েছেন৷ তা হচ্ছে, সিরিয়ায় সহিংসতা খুব শীঘ্রই সমাপ্তির সম্ভাবনা অত্যন্ত কম৷ সেদেশ বিষয়ক জাতিসংঘ এবং আরব লিগের শান্তি দূত লাখদার ব্রাহিমির বক্তব্যেও ফুটে উঠেছে হতাশা৷ তিনি সিরিয়ায় অলৌকিক রাজনৈতিক পরিবর্তন ছাড়া আর কিছু এই মুহূর্তে আশা করতে পারছেন না৷ উল্লেখ্য, সিরিয়ায় ২০১১ সালের মার্চ মাস থেকে চলা সরকারবিরোধী আন্দোলনে প্রাণ হারিয়েছে ৬০ হাজারের বেশি মানুষ৷ সেদেশের বিরোধী পক্ষ বাশার আল-আসাদ সরকারের বিরুদ্ধে সশস্ত্র সংগ্রাম চালিয়ে যাচ্ছে৷ আসাদের পদত্যাগের দাবিতে শুরু হওয়া আন্দোলন গৃহযুদ্ধে রূপ নিলেও এখনো ক্ষমতা ছাড়েনি সেদেশের শাসকগোষ্ঠী৷ এআই/ডিজি (এএফপি, রয়টার্স)",
  "manualKeyPhrases" : [ "হামলা", "ইসরায়েল", "সাঈদ জালিলি", "সিরিয়া", "ইরান", "অনুতাপে ভুগবে" ],
  "automaticKeyPhrases" : [ "" ]
}