{
  "docID" : 15272,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউনেস্কোর-পূর্ণ-সদস্যপদ-লাভ-করল-প্যালেস্টাইন/a-15500732",
  "title" : "ইউনেস্কোর পূর্ণ সদস্যপদ লাভ করল প্যালেস্টাইন",
  "date" : "31.10.2011",
  "writter" : "",
  "categories" : [ "বিশ্ব" ],
  "article" : "জাতিসংঘের শিক্ষা, বিজ্ঞান, সংস্কৃতি সম্পর্কিত সংগঠন ইউনেস্কোর সদস্যপদ লাভ করল প্যালেস্টাইন৷ ইসরায়েল, মার্কিন যুক্তরাষ্ট্রসহ কয়েকটি দেশের বিরোধিতা সত্ত্বেও ভোটাভুটিতে জিতে যায় প্যালেস্টাইন৷ ভোটাভুটি ফ্রান্সের রাজধানী প্যারিসে ইউনেস্কোর সদস্য দেশগুলোর বৈঠক অনুষ্ঠিত হয়৷ এতে প্যালেস্টাইনের সদস্যপদ বিষয়ে ভোটাভুটির আয়োজন করা হয়৷ সেদেশের সদস্যপদের পক্ষে ভোট প্রদান করেন ১০৭ সদস্য৷ অন্যদিকে, ১৪ সদস্য বিপক্ষে ভোট প্রদান করেন৷ এবং ৫২ সদস্য ভোট দেয়নি৷ ইউনেস্কোর এই সদস্যপদ প্রাপ্তি প্যালেস্টাইনের জন্য এক আন্তর্জাতিক স্বীকৃতি৷ আজকের দিনটিকে তাই ঐতিহাসিক হিসেবে আখ্যা দিয়েছেন ফিলিস্তিনি এক কর্মকর্তা৷ বর্তমানে তারা স্বাধীন রাষ্ট্র হিসেবে জাতিসংঘের স্বীকৃতি পেতে খুবই তৎপর৷ তবে মার্কিন যুক্তরাষ্ট্র এই বিষয়ে তীব্র আপত্তি জানিয়েছে৷ প্যালেস্টাইন সদস্যপদ পেলে যুক্তরাষ্ট্র ইউনেস্কোকে অর্থ প্রদান থেকে বিরত থাকবে বলেও হুমকি দিয়েছে৷ এছাড়া ইসরায়েল, ক্যানাডা, অস্ট্রেলিয়া এবং জার্মানিও প্যালেস্টাইনের সদস্যপদের বিপক্ষে ভোট প্রদান করে৷ ক্ষুব্ধ যুক্তরাষ্ট্র পূর্ণ সদস্য হিসেবে প্যালেস্টাইনকে স্বীকৃতি দেওয়ায় মার্কিন যুক্তরাষ্ট্রের অর্থ সহায়তা থেকে বঞ্চিত হতে পারে ইউনেস্কো৷ নব্বইয়ের দশকে যুক্তরাষ্ট্রে একটি আইন পাশ হয়েছিল৷ এতে বলা হয়েছে, জাতিসংঘের কোন সংগঠন যদি প্যালেস্টাইনকে পূর্ণ সদস্য হিসেবে স্বীকৃতি দেয়, তবে সেই সংগঠনকে অর্থ বরাদ্দ বন্ধ করে দিতে পারে যুক্তরাষ্ট্র৷ ইউনেস্কোর বার্ষিক বাজেটের ২০ শতাংশের যোগানদাতা সেদেশ৷ প্যালেস্টাইনকে পূর্ণ সদস্য হিসেবে স্বীকৃতি দেওয়ায় এবার ৭ কোটি মার্কিন ডলারের সহায়তা থেকে বঞ্চিত হতে পারে সংগঠনটি৷ জাতিসংঘের পূর্ণ সদস্যপদ ইউনিস্কোতে ভিটো দেওয়ার সুযোগ না থাকলেও জাতিসংঘের নিরাপত্তা পরিষদে ভিটো প্রদানের সুযোগ রয়েছে যুক্তরাষ্ট্রের৷ নভেম্বর মাসে নিরাপত্তা পরিষদে প্যালেস্টাইনের পূর্ণ সদস্যপদ নিয়ে ভোটাভুটি হতে পারে৷ সেক্ষেত্রে ভিটো প্রদানের আগাম ঘোষণা দিয়ে রেখেছে মার্কিন যুক্তরাষ্ট্র৷ নিরাপত্তা পরিষদের স্থায়ী কোন সদস্য যদি ভিটো প্রদান করে, তবে প্যালেস্টাইনের পূর্ণ সদস্যপদ অনুমোদন পাওয়ার সুযোগ নেই৷ উল্লেখ্য, গত সেপ্টেম্বরে ফিলিস্তিনি প্রেসিডেন্ট মাহমুদ আব্বাস আনুষ্ঠানিকভাবে জাতিসংঘের পূর্ণ সদস্যপদের জন্য আবেদন করেন৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "ফিলিস্তিনি", "স্বীকৃতি", "সদস্যপদ", "পূর্ণ", "প্যালেস্টাইন" ],
  "automaticKeyPhrases" : [ "" ]
}