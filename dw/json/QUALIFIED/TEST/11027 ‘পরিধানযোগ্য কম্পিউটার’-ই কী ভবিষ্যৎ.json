{
  "docID" : 11027,
  "source" : "http://www.dw.com/",
  "lang" : "BN",
  "url" : "http://www.dw.com/bn/পরিধানযোগ্য-কম্পিউটার-ই-কী-ভবিষ্যৎ/a-16856049",
  "title" : "‘পরিধানযোগ্য কম্পিউটার’-ই কী ভবিষ্যৎ?",
  "date" : "04.06.2013",
  "writter" : "",
  "categories" : [ "বিজ্ঞান পরিবেশ" ],
  "article" : "সামনে আসছে গুগলের বিস্ময়কর চশমা ‘গুগল গ্লাস’৷ বসে নেই অ্যাপল-ও৷ তাদের স্মার্টওয়াচ ‘আইওয়াচ’ বাজারে আসার খবর শোনা যাচ্ছে অনেকদিন ধরেই৷ তাহলে কী ধরে নেয়া যায় যে, এসব পরিধানযোগ্য কম্পিউটারই আমাদের ভবিষ্যতের সঙ্গী? অ্যাপলের প্রধান নির্বাহি টিম কুক গতমাসেই বলেছেন যে, সামনের দিনগুলোতে অনেক কোম্পানিই এ ধরণের ডিভাইস উদ্ভাবন নিয়ে কাজ করবে৷ অবশ্য টিম কুক এই কথা বলার আগেই অনেকে কাজ শুরু করে দিয়েছে৷ তারই কিছু প্রমাণ দেখা যাবে মঙ্গলবার থেকে তাইওয়ানে শুরু হওয়া পাঁচদিনের মেলা ‘কম্পিউটেক্স'-এ৷ স্মার্টওয়াচ যেমন তাইওয়ানের কোম্পানি সনোস্টার ইনকর্পোরেশন মেলায় তাদের তৈরি স্মার্টওয়াচ দেখাবে৷ যেটা দিয়ে ফেসবুক, টুইটারে ঘোরাঘুরি করা ছাড়াও পড়া যাবে ইবুক৷ এছাড়া জগিং এর সময় ঘড়িটি আপনাকে জানিয়ে দেবে আপনি কতদূর দৌড়ালেন আর কতখানি ক্যালরি ক্ষয় করলেন৷ চলতি বছরের তৃতীয় ভাগে ঘড়িটি কিনতে পারা যাবে বলে জানিয়েছে সনোস্টার৷ দাম পড়বে ১৭৯ ডলার৷ বুদ্ধিমান হেডসেট এছাড়া মেলায় দর্শনার্থীরা পরিচিত হতে পারবে ‘মাইন্ডওয়েভ মোবাইল' নামের আরেকটি পরিধানযোগ্য কম্পিউটারের সঙ্গে৷ এটা হলো মস্তিস্ক ও কম্পিউটারের একটা ইন্টারফেস, যেটা হেডসেট ব্যবহারকারীদের কম্পিউটার নিয়ন্ত্রণ করতে সহায়তা করবে৷ সেইসঙ্গে তারা স্ক্রিনে মস্তিস্কের তরঙ্গ দেখতে পারবেন৷ কিন্তু... তবে বিশ্লেষকরা এসব পরিধানযোগ্য কম্পিউটারের ভবিষ্যৎ নিয়ে এখনই উচ্চাশা প্রকাশ করছেন না৷ যেমন প্রযুক্তি বিষয়ের লেখক এডওয়ার্ড টেনার গুগল গ্লাসকে ভবিষ্যতের ‘সেগওয়ে' হিসেবে দেখছেন৷ সেগওয়ে হচ্ছে দুই চাক্কার একটি বাহন যেটা ব্যাটারি দিয়ে চলে৷ অতীতে যখন এই বাহন উদ্ভাবনের কথা জানানো হয়েছিল তখন এর ভবিষ্যৎ নিয়ে অনেক উচ্চাশা প্রকাশ করা হয়েছিল৷ কিন্তু পরবর্তীতে দেখা গেলো, সেটা সম্পর্কে মানুষ আর তেমন আগ্রহী হয়নি৷ সুতরাং সকল ক্ষমতার উৎস ব্যবহারকারীরা৷ একমাত্র তারাই পরিধানযোগ্য কম্পিউটারের ভবিষ্যৎ নির্ধারণ করে দিতে পারেন৷ এই ব্যবহারকারীদের মধ্যে পড়ি আমি, আপনি বা আপনারা৷ তাই আপনিই বলুন, স্মার্টওয়াচ বা বুদ্ধিমান হেডসেট আপনার চাই কী না৷ জেডএইচ/ডিজি (এএফপি)",
  "manualKeyPhrases" : [ "অ্যাপল", "ভবিষ্যৎ", "স্মার্টওয়াচ", "গুগল গ্লাস", "টিম কুক", "কম্পিউটেক্স" ],
  "automaticKeyPhrases" : [ "" ]
}