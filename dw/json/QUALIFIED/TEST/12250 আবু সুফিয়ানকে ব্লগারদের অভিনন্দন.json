{
  "docID" : 12250,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবু-সুফিয়ানকে-ব্লগারদের-অভিনন্দন/a-16052088",
  "title" : "আবু সুফিয়ানকে ব্লগারদের অভিনন্দন",
  "date" : "27.06.2012",
  "writter" : "",
  "categories" : [ "ব্লগওয়াচ" ],
  "article" : "ডিডাব্লিউ’র সেরা ব্লগ অনুসন্ধান প্রতিযোগিতার রিপোটার্স উইদাআউট বডার্স ক্যাটেগরিতে পুরস্কার জয় করেছে আবু সুফিয়ান’এর ব্লগ৷ জার্মানির বন শহরে গ্লোবাল মিডিয়া ফোরামে এ পুরস্কার গ্রহণ করেন সুফিয়ান৷ তাঁকে স্বাগত জানান ব্লগাররা৷ ডিডাব্লিউ'র ব্লগ প্রতিযোগিতায় সুফিয়ান'এর ব্লগের জয়ের খবর সবার জানা৷ গত এপ্রিলে বার্লিনে জুরিমন্ডলীর বৈঠকের পর এই জয়ের খবর জানা যায়৷ এই প্রথম কোনো বাংলা ব্লগার বব্স'এর মিশ্র ক্যাটেগরিতে জুরি পুরস্কার জয় করলেন৷ তাও আবার সম্মানজনক রিপোটার্স উইদাআউট বডার্স ক্যাটেগরিতে৷ আবু সুফিয়ানের এই জয়ের খবরে উচ্ছ্বসিত বাংলা ব্লগাররা৷ বব্স প্রতিযোগিতায় মাত্র তিন বছর আগে বাংলা ভাষা যোগ করা হয়৷ প্রথম আসরে বাংলা ভাষার পক্ষে জুরিমন্ডলীর সদস্য ছিলেন সৈয়দা গুলশানা ফেরদৌস জানা৷ কমিউনিটি বাংলা ব্লগ সামহয়্যার ইন ব্লগের এই প্রতিষ্ঠাতা জানান, ‘‘আমি ভীষণ আনন্দিত যে বাংলা ব্লগ থেকে একজন এরকম একটি গুরুত্বপূর্ণ ক্যাটেগরিতে জুরি অ্যাওয়ার্ড জয় করেছেন৷ সাধারণভাবেই ব্লগ খুব শক্তিশালী একটি জায়গা৷ আবু সুফিয়ানের এই জয় খুবই আনন্দের, খুবই গৌরবের কথা৷'' বব্স প্রতিযোগিতায় বাংলা ভাষার দ্বিতীয় বছরে জুরি মন্ডলীতে ছিলেন রেজওয়ানুল ইসলাম৷ দীর্ঘদিন ধরে গ্লোবাল ভয়েসেস অনলাইন'এর সঙ্গে সম্পৃক্ত এই ব্লগার মনে করেন সুফিয়ান'এর এই জয় নতুন প্রজন্মের ব্লগারদেরকে উৎসাহিত করবে৷ তিনি বলেন, ‘‘ যে কোনো পুরস্কারই নতুন কারো জন্য উদ্দম বা পাথেয় হতে পারে৷ আমি আশা করব বাংলা ব্লগে যেসব নতুন তরুণ-তরুণীরা আসছেন, তারা এই পুরস্কারকে সামনে রেখে যাতে ভবিষ্যতে তাদের কাজ চালিয়ে যেতে পারেন এবং আরো অনুপ্রেরণা লাভ করেন৷'' চলতি বছর বব্স আসরের জুরি মন্ডলীর সদস্য প্রখ্যাত আলোকচিত্রশিল্পী এবং ব্লগার ড. শহিদুল আলম৷ আবু সুফিয়ান'র এর বাংলা ব্লগ প্রসঙ্গে তিনি বলেন, ‘‘সবচেয়ে বড় ব্যাপার হচ্ছে এই সাংবাদিককে স্বীকৃতি দেওয়া হয়েছে৷ তাঁর কাজকে মূল্যায়ন করা হয়েছে এবং আমি আশা করি এটা হবার কারণে একটা প্রভাব পড়বে৷ যে প্রশ্নগুলো সে তুলছিল, উত্থাপন করছিল যে, প্রশ্নগুলো তাঁর একার নয়, আমাদের অনেকেরই প্রশ্ন, সেগুলোর জবাবদিহিতা কোনো একভাবে সরকারের দিতে হবে৷ এবং ব্লগিং বিষয়টি তুলনামুলকভাবে আমাদের কাছে নতুন, প্রযুক্তিগতভাবে আমরা অন্যদের তুলনায় হয়ত ততটা এগিয়ে নেই কিন্তু বাংলাদেশি ব্লগাররা যে এখন এই ধরনের ভূমিকা রাখছে সেটা লোকে বুঝবে অন্তত৷'' আবু সুফিয়ান একাধিক কমিউনিটি বাংলা ব্লগে লিখেছেন৷ বর্তমানে তিনি সবচেয়ে বেশি সম্পৃক্ত বিডিনিউজ টোয়েন্টিফোর ডটকম ব্লগে৷ এই ব্লগের সঞ্চালক আইরিন সুলতানা বলেন, ‘‘আমি যেই মুহূর্তে সংবাদটা জানলাম আমার মনে হচ্ছিল আমার খুব কাছের মানুষ, বন্ধু, সহকর্মী বলেন, সহব্লগার বলেন, একজন জিতেছে৷ মানে এটা একেবারে আমারই বোধহয় কোনো একটা অর্জন৷ এভাবেই আমরা একটি প্রাথমিক প্রতিক্রিয়া ছিল৷ তারপরে যখন অন্যান্যটা জানলাম, হ্যা এটা জুরি অ্যাওয়ার্ড ছিল৷ প্রথম একটি বাংলা ব্লগ বা ব্লগার এই সম্মাননায় ভূষিত হলেন, সেটা বাড়তি আনন্দ ছিল, সেটা বাড়তি সম্মান ছিল৷'' বাংলা ব্লগার আরিফ জেবতিক'এর বাংলা ব্লগ গত বছর বব্স এর বাংলা ভাষা ক্যাটেগরিতে সেরা ব্লগ নির্বাচিত হয়৷ এই ক্যাটেগরিতে একমাত্র ইউজার প্রাইজ জয় করেন তিনি৷ আবু সুফিয়ানকে অভিনন্দন জানাতে গিয়ে আরিফ বলেন, ‘‘আবু সুফিয়ানের এই বিজয়টি আমাদের সবার জন্যেই খুব আনন্দের৷ বাংলাভাষী ব্লগার এবং বাংলা ব্লগারদের জন্য খুবই আনন্দের বিষয় যে আন্তর্জাতিক পর্যায়ে আবু সুফিয়ান বব্স জিতেছে৷ আমরা আশা করি বব্স এবং অন্যান্য ব্লগীয় ফোরামগুলোতে আবু সুফিয়ানের সাফল্যে নতুন ব্লগাররা আরো উৎসাহিত হবেন৷ এবং ব্লগের যে মুল ধারনা, সেই ধারনার ভিত্তিতে কাজ করবেন৷ সাধারণ মানুষের কথা বলবেন৷'' উল্লেখ্য, চলতি বছর দুটি বাংলা ব্লগ ‘ইউজার প্রাইজ'-ও জয় করে৷ এগুলো হচ্ছে সেরা সেরা সোশ্যাল অ্যাক্টিভিজম ক্যাম্পেইন ক্যাটেগরিতে আসিফ মহিউদ্দিন'এর বাংলা ব্লগ এবং সেরা বাংলা ব্লগ ক্যাটেগরিতে সুড়ঙ্গ – নিয়াজের ভুবন৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "ব্লগার", "বাংলা", "জয়", "অভিনন্দন", "আবু সুফিয়ান", "সামহয়্যার ইন" ],
  "automaticKeyPhrases" : [ "" ]
}