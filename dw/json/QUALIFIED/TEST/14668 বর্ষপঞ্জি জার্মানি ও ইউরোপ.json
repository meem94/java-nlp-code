{
  "docID" : 14668,
  "source" : "http://www.dw.com/",
  "lang" : "BN",
  "url" : "http://www.dw.com/bn/বর্ষপঞ্জি-জার্মানি-ও-ইউরোপ/a-15639192",
  "title" : "বর্ষপঞ্জি: জার্মানি ও ইউরোপ",
  "date" : "01.01.2012",
  "writter" : "",
  "categories" : [ "সমাজ সংস্কৃতি" ],
  "article" : "সারা বছর জুড়ে আমরা জার্মানি ও ইউরোপের নানা খবরাখবর দেয়ার চেষ্টা করেছি৷ বর্ষশেষে কিছু উল্লেখযোগ্য বিষয়ের দিকে দৃষ্টি দেয়া যাক আরেকবার৷ অর্থনীতি ক্ষেত্রে টালমাটাল অবস্থা গত বছরে জার্মানির অর্থনীতি কিছুটা চাঙা হয়ে উঠেছিল৷ কিন্তু দক্ষিণ ইউরোপীয় দেশগুলি বিশেষ করে ঋণভারে জর্জরিত গ্রিসকে ঘিরে ইউরো সংকটের দরুণ জার্মানি তথা ইউরোপের মুদ্রা বাজারে আবার অস্থিতিশীলতা তীব্র হয়ে ওঠে৷ ইইউ-এর অর্থনৈতিক দিক দিয়ে সবচেয়ে শক্তিশালী দেশ জার্মানিকে এই সংকট উত্তরণে হাল ধরতে হয়েছে৷ বাড়িয়ে দিতে হয়েছে সহায়তার হাত৷ সম্প্রতি ইউরো সংকট নিরসনে কঠোর বিধিবিধানসহ একটি চুক্তি সম্পাদনের লক্ষ্যে ইইউভুক্ত দেশগুলির এক শীর্ষ বৈঠক হয়ে গেল ব্রাসেলস-এ৷ ব্রিটেন চুক্তিতে ভেটো দেয়ায় ইইউভুক্ত অন্যান্য দেশগুলিকে নিয়েই সামনের মার্চ নাগাদ এই নতুন অর্থকাঠামো চুক্তি চূড়ান্ত রূপ লাভ করতে যাচ্ছে৷ নব্য নাৎসি তত্পরতা প্রায় এক যুগ ধরে এক গোপন নাৎসি চক্র হত্যা ও সন্ত্রাসি কর্মকাণ্ড চালিয়ে আসছিল, যা সম্প্রতি প্রকাশ হয়ে পড়ে৷ সুইকাউ শহরের তিন উগ্র দক্ষিণপন্থি কমপক্ষে ১০জন মানুষকে হত্যা করেছে, যাদের অধিকাংশই অভিবাসী৷ চালিয়েছে অসংখ্য ব্যাংক ডাকাতি৷ বেকার ও হতাশাগ্রস্ত তরুণদের সহজেই উগ্র দক্ষিণপন্থার দিকে আকৃষ্ট করা যায়৷ এদের সন্ত্রাসমূলক কর্মকাণ্ডকে বিচ্ছিন্ন ঘটনা হিসাবে না দেখে সমূলেই উত্পাটন করা উচিত বলে মনে করেন বিশেষজ্ঞরা৷৷ উগ্র নাৎসিবাদের ভয়ংকর প্রকাশ নরওয়েতেও ২২ জুলাই, শান্তির দেশ বলে পরিচিত নরওয়েতে সংঘটিত একটি সন্ত্রাসী ঘটনা বিশ্ববাসীকে চমকে দেয়৷ রাজধানী অসলোয় বোমা বিস্ফোরণের মাত্র কয়েক ঘণ্টা পরেই উটোয়া দ্বীপে নরওয়ের সরকারি দল লেবার পার্টি আয়োজিত এক যুব শিবিরে এলোপাথাড়ি গুলি ছুঁড়তে থাকে এক যুবক৷ অকালে ঝরে পড়ে অসংখ্য প্রাণ৷ ইউরোপের বহু সাংস্কৃতিক সমাজব্যবস্থা ও মুসলমানদের অভিবাসনকে ঔপনিবেশিক আগ্রাসন বলে মনে করে ব্রেইভিক নামে নাৎসি ভাবধারার সঙ্গে সম্পৃক্ত এই ব্যক্তি৷ এই ঘটনায় ইসলামি চরমপন্থার পাশপাশি খ্রিষ্টীয় সন্ত্রাসবাদের ব্যাপারেও সতর্ক থাকার কথা সোচ্চার হয়ে উঠছে ইকোলাই আতঙ্ক বছরের মাঝামাঝি নাগাদ জার্মানিতে ইকোলাই নামে একধরনের জীবাণু ছড়িয়ে পড়ে৷ আন্ত্রিক এই রোগে আক্রান্ত হলে কিডনি ও স্নায়ুতন্ত্র ক্ষতিগ্রস্ত হয়, যা থেকে মৃত্যু পর্যন্ত হতে পারে৷ প্রথমে স্পেনের স্যালাড ও সাকসবজি থেকে এসেছে বলে সন্দেহ করা হলেও পরে লোয়ার স্যাকসনির একটি খামারে বিন স্প্রাউটস-এ পাওয়া যায় এই মারণঘাতী জীবাণুর অস্তিত্ব৷ সম্ভবত গোবর ও বায়ো গ্যাস থেকে শুরু হয়েছে তাদের অগ্রযাত্রা৷ তাই কাঁচা তরিতরকারি ও স্যালাদ খেতে বারণ করা হয় জার্মান স্বাস্থ্য মন্ত্রনালয়ের পক্ষ থেকে৷ জোর দেয়া হয় পরিষ্কার পরিচ্ছন্নতার ওপর৷ কয়েক হাজার মানুষ আক্রান্ত হয়৷ বেশ কিছু মৃত্যুর ঘটনার পর ইকোলাই জীবাণুকে অবশেষে বাগে আনা গেছে৷ জাপানের ফুকুশিমা বিপর্যের জের জার্মানিতে এবছর জাপানে স্মরণকালের প্রবল ভূমিকম্পের পর দেখা দেয় ভয়াবহ সুনামি৷ হতাহত হয় বহু মানুষ৷ এরপর সাগরের পানি ফুকুশিমার পারবাণবিক স্থাপানায় ঢুকে তেজস্ক্রিয়া বের হতে থাকে৷ সরাসরি মৃত্যু ছাড়াও ক্যানসারে আক্রান্ত হওয়ার আশঙ্কাও বেড়ে যায়, যা সামলাতে সেখানকার সরকারকে হিমশিম খেতে হয়৷ এই ঘটনার জের ধরে জার্মানিতেও পরমাণু প্রকল্প বন্ধ করার জন্য জনমত দানা বাঁধতে থাকে৷ এই প্রেক্ষাপটে জার্মান সংসদে সিদ্ধান্ত নেয়া হয়, ২০২২ সালের মধ্যে ধাপে ধাপে পারমাণবিক শক্তি পুরোপুরি বর্জন করার৷ ধীরে ধীরে বিকল্প জ্বালানির পথ ধরেছে জার্মানি৷ উল্লেখ্য, জার্মানিতে উৎপাদিত বিদ্যুতের এক চতুর্থাংশ আসে পারমাণবিক শক্তি থেকে৷ বাকিটা উৎপন্ন হয় বায়ু, সৌর, জল, কয়লা, গ্যাস ইত্যাদি উপাদান থেকে৷ জার্মানি পরিবেশ রক্ষায় সচেতন বলে বিকল্প জ্বালানি খুঁজতে গিয়ে যেন পরিবেশ দুষণ না হয় সেদিকেও লক্ষ্য রাখতে চায় জার্মান সরকার৷ আরব বিশ্বে গণজাগরণ ঢেউ - ইউরোপের প্রতিক্রিয়া স্বৈরাচারী শাসকদের পতনের দাবিতে আরব জগতে জেগে ওঠা গণজাগরণের ঢেউ ইউরোপ তথা জার্মানিতে নতুন চিন্তাভাবনার জন্ম দিয়েছে৷ প্রাণ বিপন্ন করে তরুণরা যে বিক্ষোভ দেখাচ্ছে, তাতে মুসলমানদের সম্পর্কে নেতিবাচক ধারণাটা বিশেষ করে গণমাধ্যমের কল্যাণে অনেকটাই বদলে গেছে৷ সেই সাথে বদলে দিচ্ছে বিশ্বমঞ্চের রসায়ন৷ মুসলমানরা যে স্বাধীনতাকামী ও তাদের অনেকেই যে শান্তিপ্রিয়, সে চিত্রটাই উঠে আসছে এখন৷ স্টুটগার্ট ২১ অবশেষে জার্মানির বাডেন-ভুর্টেমব্যার্গ রাজ্যের রাজধানী স্টুটগার্টে অত্যাধুনিক রেল স্টেশন তৈরি নিয়ে বিতর্কের অবসান ঘটলো৷ গণভোটের রায় এই নতুন রেল স্টেশন তৈরির পক্ষেই গেল৷ পরিবেশের ওপর ক্ষতিকর প্রভাব পড়ার সম্ভাবনায় সবুজ দল ও নতুন দায়িত্বপ্রাপ্ত মুখ্যমন্ত্রী এই প্রকল্পের বিরোধী ছিলেন৷ প্রায় ৪.৫ বিলিয়ন ইউরো ব্যয়ে নির্মিতব্য এই রেলস্টেশন দিয়ে দ্রুতগামী ট্রেন জার্মানির নানা জায়গায় এবং ফ্রান্স ও অস্ট্রিয়ায় খুব অল্পসময়ে যেতে পারবে৷ ক্রিস্টা ভল্ফ সমকালীন জার্মান সাহিত্যের এক শীর্ষস্থানীয় স্রষ্টা ক্রিস্টা ভল্ফ চলে গেলেন পয়লা ডিসেম্বর৷ আন্তর্জাতিকভাবে স্বীকৃত এই লেখিকার গল্প, উপন্যাস কুড়িটিরও বেশি ভাষায় অনূদিত হয়েছে৷ বহু পুরস্কারে ভূষিত হয়েছেন তিনি৷ বিতর্কও হয়েছে তাঁর লেখা নিয়ে৷ একদিকে পুঁজিবাদ অন্যদিকে সাবেক পূর্বজার্মান কম্যুনিস্ট শাসকগোষ্ঠীর সমালোচনায় মুখর ছিলেন স্বনামধন্য এই লেখিকা৷ ভাসলাভ হাভেল দীর্ঘ রোগভোগের পর আজকের চেক প্রজাতন্ত্রের প্রথম প্রেসিডেন্ট ভাসলাভ হাভেল শেষ নিঃশ্বাস ফেললেন ১৮ ডিসেম্বর৷ বিভাজনের আগে চেকোশ্লোভাকিয়ার শেষ প্রেসিডেন্ট হিসাবে দেশটির গণতান্ত্রিক উত্তরণে বিশেষ ভুমিকা রাখেন তিনি৷ বিরুদ্ধবাদী হিসেবে নেতৃত্ব দেন রক্তপাতহীন ‘ভেলভেট রেভ্যুলেশন-এর৷ নাট্যকার হিসেবে আন্তর্জাতিক অঙ্গনেও খ্যাতি ছিল তাঁর৷ জার্মান চেক সৌহার্দ্যের উদ্যোক্তা ছিলেন বড় মাপের এই রাষ্ট্রনায়ক৷ ইয়োহানেস হেস্টার্স বিশ্বের সবচেয়ে বর্যীয়ান সক্রিয় অভিনেতা ইয়োহানেস হেস্টার্স মৃত্যুবরণ করলেন ২৪ ডিসেম্বর ১০৮ বছর বয়সে৷ জার্মানিতে নাৎসি আমলে গায়ক ও অভিনেতা হিসাবে ব্যাপক সাফল্য পান ডাচ বংশোদ্ভূত এই শিল্পী৷ যুদ্ধের পর সমালোচিত হলেও তাঁর ক্যারিয়ারে বাধা পড়েন৷ স্বদেশ নেদারল্যান্ডস-এ অবশ্য সবসময়ই প্রশ্নের মুখে পড়তে হয়েছিল তাঁকে৷ রাজকীয় বিয়ে সবশেষে বছরের সাড়াজাগানো এক সুন্দর ঘটনার উল্লেখ করে ইতি টানা যাক৷ আর তা হল ব্রিটেনের প্রিন্স উইলিয়াম ও কেট মিডলটনের জাঁকজমকপূর্ণ বিয়ে৷ বিশ্বের প্রায় ২০০কোটি মানুষকে সাক্ষী রেখে ২৯ এপ্রিল বিবাহ বন্ধনে আবদ্ধ হন এই জুটি৷ রানি এলিজাবেথের ইচ্ছা অনুযায়ী কেটকে ডাচেস অব কেমব্রিজ উপাধি দেয়া হয়৷ প্রতিবেদন: রায়হানা বেগম সম্পাদনা: আব্দুল্লাহ আল-ফারূক",
  "manualKeyPhrases" : [ "ইকোলাই", "ইউরো", "স্টুটগার্ট", "মুদ্রা", "ইউরোপ", "বিয়ে", "পরমাণু", "রাজকীয়", "অর্থনীতি", "নাৎসি", "ব্রিটেন", "ফুকুশিমা", "জার্মানি" ],
  "automaticKeyPhrases" : [ "" ]
}