{
  "docID" : 11635,
  "source" : "http://www.dw.com/",
  "lang" : "BN",
  "url" : "http://www.dw.com/bn/বেশি-ব্লু-ফিল্ম-দেখলে-মগজ-ছোট-হয়ে-যায়/a-17689710",
  "title" : "বেশি ‘ব্লু ফিল্ম’ দেখলে মগজ ছোট হয়ে যায়",
  "date" : "07.06.2014",
  "writter" : "ব্রিগিটে অস্টেরাথ/এসি",
  "categories" : [ "বিজ্ঞান পরিবেশ" ],
  "article" : "বেশি ‘ব্লু ফিল্ম’ দেখলে কিংবা বেশি ‘সফটকোর’ পর্নো দেখলে, ভবিষ্যতে ‘হার্ডকোর’ দেখার ইচ্ছা বেডেই চলে৷ এখানেই শেষ নয়৷ বিজ্ঞানীরা বলছেন, ব্লু ফিল্ম নাকি মস্তিষ্কের গঠন পাল্টে দেয়৷ ফলে ব্রেন সংকুচিত হয়ে আসে, কমে বুদ্ধিও৷ গবেষণাটি চালান বার্লিনের ‘মাক্স প্ল্যাঙ্ক ইনস্টিটিউট ফর হিউম্যান ডেভেলপমেন্ট'-এর বিজ্ঞানীরা৷ তাঁদের গবেষণার ফলাফল প্রকাশিত হয়েছে ‘জামা সাইকিয়্যাট্রি' জার্নালে৷ গবেষণার মোদ্দা কথাটি হলো, যে সব পুরুষ বেশি পরিমাণে পর্নোগ্রাফি দেখেন, তাঁদের মস্তিষ্কের ‘রিওয়ার্ড সিস্টেম' ক্রমেই ছোট হয়ে আসে৷ মস্তিষ্কের ‘পুরস্কার প্রদান প্রণালী' বলতে বোঝায় সেই স্নায়ুগত কাঠামো, যা আনন্দের অনুভূতি এনে দিয়ে মানুষের আচরণকে নিয়ন্ত্রিত ও প্রভাবিত করে৷ গবেষকরা ২১ থেকে ৪৫ বছর বয়সের ৬৪ জন পুরুষের ব্রেন স্ক্যান করেন একটি এমআরআই মেশিন দিয়ে৷ দেখা যায়, যে সব পুরুষ বেশি পর্নো দেখেন, তাঁদের ‘স্ট্রায়াটাম' (মস্তিষ্কের একটি অংশ) অপেক্ষাকৃত ছোট৷ সেই সঙ্গে বলা দরকার, এই স্ট্রায়াটাম হল ‘পুরস্কার প্রণালী'-র একটা গুরুত্বপূর্ণ অংশ, যা যৌন উত্তেজনার অনুভূতিতেও সংশ্লিষ্ট৷ পর্নো দেখে অভ্যস্থ পুরুষদের এমআরআই মেশিনে রেখে তাঁদের পর্নো দেখিয়ে লক্ষ্য করা গেছে যে, তাঁদের পুরস্কার প্রণালী ততটা সক্রিয় নয়৷ অর্থাৎ তাঁদের সমপরিমাণ সুখের অনুভূতি পেতে বর্ধিত পরিমাণ উত্তেজক লাগে৷ কিন্তু স্ট্রায়াটাম ছোট হওয়ার অর্থ কি এই যে, এই সব পুরুষদের যৌন উত্তেজনা বোধ করতে বাইরে থেকে বেশি স্টিমিউলেশন, অর্থাৎ পর্নোর প্রয়োজন পড়ে? নাকি এর অর্থ: বেশি পর্নো দেখার ফলেই তাঁদের স্ট্রায়াটাম ছোট হয়ে এসেছে? গবেষকরা বলছেন – একে কার্য-কারণ বলা যেতে পারে, আবার ডিম আগে না মুর্গি আগে, তা-ও বলা যেতে পারে – মোট কথা, গবেষকরা বলছেন, তাঁদের পক্ষে সঠিক করে বলা সম্ভব নয়৷ তবে দ্বিতীয়টা সত্যি হবার সম্ভাবনাই বেশি: অর্থাৎ বেশি পর্নো দেখার ফলে স্ট্রায়াটাম ছোট হয়ে আসে৷ চলতি বৈজ্ঞানিক মনোভাব – নাকি পর্যবেক্ষণ? – হলো এই যে, যাঁরা পর্নো দেখেন, তাঁরা ক্রমেই আরো বেশি উত্তেজনাকর পদার্থ দেখতে চাইবেন৷ দৃশ্যত মাদক আসক্তিতেও স্ট্রায়াটামের একটা ভূমিকা আছে, তবে সেটা গবেষকরা যা ভেবেছিলেন, তার ঠিক উল্টো৷ দেখা যায়, কোকেইন সেবকদের স্ট্রায়াটাম সাধরণ মানুষদের চেয়ে দশ শতাংশ বেশি৷ ওদিকে যে সব টিনেজাররা সব সময় কম্পিউটার গেমস খেলছে, তাদেরও স্ট্রায়াটামের আয়তন বাড়ে৷ দৃশ্যত শুধুমাত্র পর্নো-আসক্তদের ক্ষেত্রেই স্ট্রায়াটামের আয়তন কমে৷ এ যুগে ইন্টারনেট ট্র্যাফিকের ৫০ শতাংশই হলো যৌন বিষয়ক৷ কাজেই সেই পন্থায় পর্নোগ্রাফিতে ‘আসক্ত' হয়ে পড়া সম্ভব কিনা, সেটা একটা বৈধ ও বৈজ্ঞানিক প্রশ্ন৷ সেই প্রশ্নের সঠিক উত্তরের পথে আরো এক পা এগিয়েছেন মাক্স প্ল্যাঙ্ক ইনস্টিটিউটের বিজ্ঞানীরা৷",
  "manualKeyPhrases" : [ "ব্লু ফিল্ম", "রিওয়ার্ড সিস্টেম", "জামা সাইকিয়্যাট্রি", "ব্রেন স্ক্যান", "পর্নো", "মাক্স প্ল্যাঙ্ক ইনস্টিটিউট ফর হিউম্যান ডেভেলপমেন্ট", "মস্তিষ্কের গঠন", "স্ট্রায়াটাম" ],
  "automaticKeyPhrases" : [ "" ]
}