{
  "docID" : 11532,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইতিহাস-গড়লেন-ডি-লুইস-তবে-বেশি-আলোচনায়-আর্গো/a-16626329",
  "title" : "ইতিহাস গড়লেন ডি-লুইস, তবে বেশি আলোচনায় ‘আর্গো’",
  "date" : "25.02.2013",
  "writter" : "",
  "categories" : [ "বিনোদন" ],
  "article" : "‘লিংকন’ ছবিতে দারুণ অভিনয়ের স্বীকৃতি পেলেন ড্যানিয়েল ডি-লুইস৷ এবারের অস্কারেও সেরা অভিনেতা তিনি৷ এই নিয়ে তৃতীয়বার জিতলেন এ পুরস্কার৷ অথচ আলোচনা-সমালোচনায় তাঁর চেয়ে অনেক এগিয়ে ‘আর্গো’! চলচ্চিত্র জগতের সবচেয়ে বড় পুরস্কার অস্কার জয়ের দৌড়ে ফেভারিট ছিল স্টিভেন স্পিলবার্গের ছবি ‘লিংকন'৷ অন্যদিকে বাইরের প্রায় সব স্বীকৃতি পেলেও ধরে নেয়া হয়েছিল ‘আর্গো' খুব একটা সুবিধা করতে পারবেনা৷ অথচ রবিবার দেখা গেল উল্টো দৃশ্য৷ নিজে সেরা পরিচালকের ক্যাটাগরিতে মনোনয়ন না পেলেও বেন অ্যাফ্লেকই শেষ পর্যন্ত হাসলেন বিজয়ীর হাসি৷ তাঁর ছবি সেরা অভিনেতাসহ তিনটি পুরস্কার জিতেছে, ব্যক্তিগত অপ্রাপ্তির হতাশা ভুলে খুশি তো তিনি হবেনই! এবারের আসরে সবচেয়ে বেশি চারটি পুরস্কার জিতেছে ‘লাইফ অফ পাই'৷ এ ছবির সুবাদে সেরা পরিচালকের পুরস্কার জিতেছেন আং লি৷ তাইওয়ান তাই আনন্দে ভাসছে৷ সে দেশের রাষ্ট্রীয় টেলিভিশনে খবরটিকে তুলে ধরেছে ‘তাইওয়ানের বিজয়' হিসেবে৷ আং লি অবশ্য নিজের সাফল্য দিয়ে যুক্তরাষ্ট্রের বাইরের সবাইকেই অনুপ্রাণিত করার চেষ্টা করেছেন৷ পুরস্কার হাতে নিয়ে তিনি বলেছেন, ‘‘যুক্তরাষ্ট্রের বাইরের হওয়াটা এখানে শুধু অসুবিধা নয় কিন্তু, এটা বড় সুবিধাও, বাইরের বলেই তো আমরা এখানে স্পেশাল৷'' ‘সিলভার লাইনিংস প্লেবুক' ছবিতে অভিনয় করে এবার সেরা অভিনেত্রীর পুরস্কার জিতেছেন জেনিফার লরেন্স৷ ‘জ্যাঙ্গো আনচেনড' ছবি ক্রিস্টফ ওয়ালৎস ডিয়াগোকে এনে দিয়েছে সেরা পার্শ্বঅভিনেতার পুরস্কার৷ ভিক্টর হুগোর অমর সৃষ্টি ‘লে মিজারেবল' ছবিতে অভিনয় করে সেরা পার্শ্বঅভিনেত্রীর পুরস্কার পেয়েছেন আনা হ্যাথওয়ে৷ এভাবে বলতে থাকলে রবিবার সন্ধ্যায় অস্কার পুরস্কার বিতরণের অনুষ্ঠানে যাঁদের ভাগ্যে শিকে ছিঁড়েছে তাঁদের নামের তালিকাটা অনেক বড় হয়ে যাবে৷ দুর্ভাগ্যজনক বিষয় হলো, এ মুহূর্তে বাকিদের দিকে খুব একটা মনযোগ নেই সবার৷ এমনকি ১৯৯০ সালে ‘মাই লেফ্ট ফুট' এবং ২০০৮ সালে ‘দেয়ার উইল বি ব্লাড' ছবির পর এবার যে ড্যানিয়েল ডি-লুইস ‘আর্গো'-র হাত ধরে তৃতীয়বার অস্কার জয় করলেন সেদিকেও খুব বেশি আগ্রহ নেই৷ বিশেষ করে ইরানের তো নেই-ই৷ সে দেশের অনেকেই বলছেন, এ ছবি আসলে ‘সিআই-এর বিজ্ঞাপন৷' তবে তরুণদের অনেকে আবার মনে করেন, ১৯৭৯ সালে ইরানের জিম্মি নাটক সম্পর্কে অন্যরা কী ভাবছেন সেটাও জানা খুব জরুরি৷ ‘সিআইএ-র বিজ্ঞাপন' হলো, নাকি একটু আকর্ষণীয় করে সত্যকেই তুলে ধরা হলো- ছবিটা না দেখা পর্যন্ত কারোই অবশ্য তা বোঝার উপায় নেই৷ এসিবি/ এসবি (এপি, রয়টার্স)",
  "manualKeyPhrases" : [ "আলোচনা", "ড্যানিয়েল ডি-লুইস", "অভিনেতা", "‘আর্গো’", "লিংকন", "চলচ্চিত্র", "অস্কার", "পুরস্কার" ],
  "automaticKeyPhrases" : [ "" ]
}