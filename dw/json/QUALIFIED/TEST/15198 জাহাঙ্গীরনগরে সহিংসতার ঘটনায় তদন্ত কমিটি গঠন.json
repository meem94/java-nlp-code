{
  "docID" : 15198,
  "source" : "http://www.dw.com/",
  "lang" : "BN",
  "url" : "http://www.dw.com/bn/জাহাঙ্গীরনগরে-সহিংসতার-ঘটনায়-তদন্ত-কমিটি-গঠন/a-16139199",
  "title" : "জাহাঙ্গীরনগরে সহিংসতার ঘটনায় তদন্ত কমিটি গঠন",
  "date" : "02.08.2012",
  "writter" : "",
  "categories" : [ "বিশ্ব" ],
  "article" : "জাহাঙ্গীরনগর বিশ্ববিদ্যালয় সহিংসতার কারণে ২৫শে আগস্ট পর্যন্ত বন্ধ করে দেয়া হয়েছে৷ ছাত্ররা আজ সন্ধ্যা ৬টার মধ্যে আবাসিক হল ছেড়ে চলে গেছে৷ আর ছাত্রীদের কাল সকাল ৯টার মধ্যে হল ছাড়তে হবে৷ বাংলাদেশের রাজধানী ঢাকার অদূরে জাহাঙ্গীরনগর বিশ্ববিদ্যালয়ে সংহিতার শুরু গত রাতে৷ বিশ্ববিদ্যালয়ের ছাত্র এবং ছাত্রলীগ নেতা তাহমিদুল ইসলাম লিখনকে কুপিয়ে যখম করার অভিযোগে পুলিশ ক্যাম্পাসে আরেকজন ছাত্রকে আটকের উদ্যোগ নেয়৷ রাত ১২টার দিকে মীর মোশাররফ হোসেন হলের ছাত্র নাহিদকে আটক করে পুলিশ৷ আর এতে ওই হলের ছাত্ররা উত্তেজিত হয়ে পড়ে৷ তারা পুলিশের সঙ্গে সংঘর্ষে জড়িয়ে পড়লে পুলিশ গুলি ছোড়ে৷ এতে পাঁচ জন ছাত্র গুলিবিদ্ধ হয়৷ এই ঘটনায় পুরো ক্যাম্পাসে উত্তেজনা ছড়িয়ে পরে৷ ছাত্ররা রাতেই মিছিল বের করে উপাচার্যের গাড়িসহ বেশ কিছু গাড়ি ভাঙচুর করে৷ পুলিশ পিছু হটে ক্যাম্পাস ছেড়ে চলে যায়৷ সকালে ছাত্ররা ঢাকা-আরিচা মহাসড়ক অবরোধ করলে পরিস্থিতি জটিল আকার ধারণ করে৷ ঢাকার সঙ্গে চট্টগ্রামসহ দক্ষিণাঞ্চলের যোগাযোগ বন্ধ হয়ে যায়৷ দুপুরের পরও অবরোধ প্রত্যহার না হওয়ায় বিকেলে সিন্ডকেটের এক জরুরি সভায় ২৫শে আগস্ট পর্যন্ত বিশ্ববিদ্যালয় বন্ধ করে দেয়া হয়৷ ছাত্রদের আজ সন্ধ্যা ৬টার মধ্যে এবং ছাত্রীদের কাল সকাল ৯টার মধ্যে হল ছেড়ে চলে যেতে বলা হয়েছে৷ তবে সকালেই পরিস্থিতি দেখে উপাচার্য ড. আনোয়ার হোসেন বিশ্ববিদ্যায় যে বন্ধ করে দেয়া হবে তা জানিয়েছিলেন৷ একই সঙ্গে বিশ্ববিদ্যিলয়ের সহিংতার ঘটনা তদন্তে ছয় সদস্যের তদন্ত কমিটি গঠন করা হয়েছে৷ স্থগিত করা হয়েছে ডিন নির্বাচন৷ এদিকে, বিশ্ববিদ্যালয় বন্ধ ঘোষণার পর পরই পুলিশ ক্যাম্পাসে অবস্থান নিয়েছে৷ অতিরিক্ত পুলিশ সুপার শেখ রফিকুল ইসলাম দাবি করেছেন যে, তাঁরা ছাত্রদের ওপর হামলা করেন নি৷ শুধুমাত্র আত্মরক্ষা করেছেন৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "ঘটনায়", "কমিটি", "গঠন", "সহিংসতার", "তদন্ত" ],
  "automaticKeyPhrases" : [ "" ]
}