{
  "docID" : 10301,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাগর-রুনি/a-16591900",
  "title" : "সাগর-রুনি স্মরণে দৃক গ্যালারীতে প্রদর্শনী",
  "date" : "12.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "সাংবাদিক দম্পতি সাগর সরওয়ার-মেহেরুন রুনি স্মরণে ঢাকার দৃক গ্যালারীতে শুরু হয়েছে প্রদর্শনী৷ এই প্রদর্শনীতে তাদের আলোকচিত্র ছাড়াও স্থান পেয়েছে ব্যবহৃত জিনিসপত্র৷ সাগরের বই, পোস্টার প্রভৃতি৷ প্রদর্শনীর নাম ‘ক্রাইম সিন, ডু নট ক্রস'৷ আর এই নামের পেছনেও আছে এক ধরনের ক্ষোভ৷ তদন্তের নামে, হাইকোর্টের আদেশের নামে অনেক তথ্য গোপন রাখা হয়েছে৷ জানানো হয়নি সাগর রুনির পরিবারকে৷ তারা আজও জানেন না এক বছরে তদন্তের কী অগ্রগতি হল৷ অপরাধী কারা৷ বললেন রুনির ভাই নওশের রোমান৷ প্রদর্শনী চলবে বুধবার পর্যন্ত৷ বিকেল ৩টা থেকে রাত ৮টা পর্যন্ত প্রদর্শনী দর্শনার্থীদের জন্য উন্মুক্ত থাকছে৷ এই প্রদর্শনীতে আছে সাগর-রুনি আর মেঘের শতাধিক স্মৃতিময় ছবি৷ সাংবাদিক হিসেবে তাদের ব্যবহার করা প্রেসকার্ড, নোট প্যাড, চশমাসহ আরো অনেক কিছু৷ আর রাখা হয়েছে বিভিন্ন পত্রিকা যাতে হত্যাকাণ্ড নিয়ে খবর প্রকাশ হয়েছে৷ আর সেই বইও আছে প্রদর্শনীতে – ‘কর্ণেলকে আমি মনে রেখেছি'৷ এই বইয়েই হয়তো থাকতে পারে সাগর-রুনি হত্যাকাণ্ডের কোনো ক্লু৷ প্রদর্শনীতে এসে সাগর রুনির আত্মীয় স্বজন আবেগে আপ্লুত হয়ে পড়েন৷ তাদের কাছে এইসব ছবি এখন স্মৃতি. তা মানতে পারছেন না৷ নারী নেত্রী খুশী কবির প্রদর্শনীতে এসে বললেন, সরকার এই হত্যাকাণ্ডের তদন্তে অবহেলা করছে বলেই এক বছরেও অপরাধীরা আটক হয়নি৷ সাগর-রুনির পরিবারে উদ্যোগে এই প্রদর্শনী আয়োজনে সহায়তা করেছে দৃক গ্যালারী৷ প্রদর্শনীতে পোস্টার এবং ব্লগারদের প্রতিবাদী লেখাও রয়েছে৷",
  "manualKeyPhrases" : [ "সাগর-রুনি", "প্রদর্শনী", "‘ক্রাইম সিন", "সাংবাদিক দম্পতি", "দৃক গ্যালারী", "ডু নট ক্রস’" ],
  "automaticKeyPhrases" : [ "" ]
}