{
  "docID" : 15408,
  "source" : "http://www.dw.com/",
  "lang" : "BN",
  "url" : "http://www.dw.com/bn/দুর্নীতি-দমনে-কেজরিওয়াল-সরকারের-হেল্পলাইন/a-17351826",
  "title" : "দুর্নীতি দমনে কেজরিওয়াল সরকারের হেল্পলাইন",
  "date" : "10.01.2014",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "দিল্লির আম আদমি পার্টির সরকার নির্বাচনি প্রতিশ্রুতি পূরণে এক বড় পদক্ষেপ নিয়েছে৷ দুর্নীতি দমনে মুখ্যমন্ত্রী অরবিন্দ কেজরিওয়াল জনসাধারণের জন্য চালু করেছেন হেল্পলাইন৷ এখন কেউ ঘুস চাইলেই কিন্তু পরবেন বিপদে৷ ক্ষমতা গ্রহণের পরেই দিল্লির আম আদমি পার্টির মুখ্যমন্ত্রী অরবিন্দ কেজরিওয়াল দুর্নীতি দমনের মতো তাঁর নির্বাচনি প্রতিশ্রুতি পালনে সবথেকে জটিল ও কঠিন পদক্ষেপ নিয়েছেন৷ দুর্নীতি মোকালিলায় খুলেছেন আট ডিজিটের বিশেষ হেল্পলাইন৷ সহজে মনে রাখার জন্য কিছুদিন পরে চার ডিজিটের একটি ছোট নম্বর দেয়া হবে এবং সংবাদপত্রে, এফএম রেডিওতে ও শহরে হোর্ডিং লাগিয়ে তা সবাইকে জানানো হবে৷ কোনো সরকারি কর্মচারি বা সংস্থা ঘুস চাইলে যে-কেউ বর্তমানের ঐ বিশেষ ফোন নম্বরে দিল্লি সরকারের দুর্নীতি দমন শাখায় ফোন করে তা জানাতে পারেন৷ ফোন করার পর দুর্নীতি দমন শাখার অফিসার ঐ ঘুসখোর কর্মচারিকে হাতেনাতে ধরার জন্য অভিযোগকারীকে বুঝিয়ে দেবেন কীভাবে ঐ ঘুসখোর অফিসার বা কর্মচারির বিরুদ্ধে স্টিং অপারেশন চালাতে হবে৷ যেমন ঘুস চাইবার সময় কীভাবে গোপনে ঐ কর্মচারির অডিও বা ভিডিও রেকর্ডিং করতে হবে৷ তার ভিত্তিতে পরবর্তী ব্যবস্থা হিসেবে ২৪ ঘণ্টার মধ্যে ফাঁদ পেতে ঘুসখোর কর্মচারিকে গ্রেপ্তার করবে সরকারের দুর্নীতি দমন শাখা৷ অভিযোগকারীকে নিরাপত্তা দেবে সরকার৷ কেজরিওয়াল বলেন, ‘‘দুর্নীতি দূর করতে জনসাধারণের সহযোগিতা চাই৷ তারজন্য লাঠি বা অন্য কিছুর দরকার নেই একটা ফোন হলেই যথেষ্ট৷ এতে দুর্নীতিপরায়ণ সরকারি অফিসার বা কর্মচারিদের মনে ভয় ঢুকবে৷ ঘুস নেবার আগে দ্বিতীয়বার চিন্তা করতে হবে৷ তবে একথাও ঠিক, সব কর্মচারি অসৎ নন৷ কিছু অসৎ কর্মচারির জন্য দপ্তরের বদনাম হয়, তাঁদের রেহাই দেয়া হবে না৷'' কংগ্রেস পার্টির রাঘব বোয়ালদের বিরুদ্ধে দুর্নীতির অভিযোগের তদন্তে ‘‘ধীরে চলো'' নীতি অবলম্বন করছে আম আদমি সরকার – বিজেপির এই অভিযোগ খারিজ করে মুখ্যমন্ত্রী বলেন, শীঘ্রই তদন্ত শুরু হবে৷ দিল্লি সরকারের দুর্নীতি দমন শাখায় উপদেষ্টা হিসেবে নিয়োগ করছেন ঐ শাখার অবসরপ্রাপ্ত জয়েন্ট পুলিশ কমিশনার দিলীপ কুমারকে৷ তাঁকে সাহায্য করতে থাকবে এক বিশেষ টিম৷ দিলীপ কুমার মনে করেন, দুর্নীতি দমনে নাগরিকদের ভূমিকা খুবই গুরুত্বপূর্ণ৷ সরকারের কাজকর্মের পরিসংখ্যানগত মূল্যায়ন সরকার নিজে করতে পারেন না, সেটা করবে নাগরিক সমাজ৷ যেমন, বেসরকারি কোম্পানিগুলির সাফল্যের খতিয়ান তাদের গ্রাহক৷ তারা কতটা সন্তুষ্ট সেটাই তাদের সাফল্যের মাপকাঠি৷ সরকার কতটা সফল সেটা যাচাই করতে হবে নাগরিক সমাজ কতটা সন্তুষ্ট সেটা বিবেচনা করে৷ শহরে যানবাহন চলাচল যদি সুষ্ঠু না হয়, তাহলে ট্রাফিক পুলিশ কতগুলো চালান ইস্যু করলো বা কত টাকা জরিমানা করলো সেটা বড় কথা নয়৷ দুর্নীতি নাগরিক সমাজের রন্ধ্রে রন্ধ্রে যেভাবে বাসা বেঁধেছে তার মোকাবিলা করা খুব যে সহজ হবে না, তা বলাই বাহুল্য৷",
  "manualKeyPhrases" : [ "হেল্পলাইন", "আম আদমি", "দিল্লি", "দুর্নীতি", "কেজরিওয়াল" ],
  "automaticKeyPhrases" : [ "" ]
}