{
  "docID" : 11894,
  "source" : "http://www.dw.com/",
  "lang" : "BN",
  "url" : "http://www.dw.com/bn/আশার-আলো-দেখাচ্ছে-বিশ্ব-অর্থনৈতিক-ফোরাম/a-16547901",
  "title" : "আশার আলো দেখাচ্ছে বিশ্ব অর্থনৈতিক ফোরাম",
  "date" : "25.01.2013",
  "writter" : "",
  "categories" : [ "সমাজ সংস্কৃতি" ],
  "article" : "‘বিশ্ব পরিস্থিতির উন্নয়নে' প্রতিশ্রুতিবদ্ধ বিশ্ব অর্থনৈতিক ফোরাম৷ এই প্রতিশ্রুতি কীভাবে বাস্তবায়ন করা যায় তা নিয়ে উদ্যোক্তা, রাজনীতিবদ এবং বিজ্ঞানীরা বিতর্কে বসেছেন ডাভোসে – বিশ্ব অর্থনৈতিক ফোরামের বাৎসরিক সম্মেলনে৷ বিশ্বের বিভিন্ন দেশের বিশেষজ্ঞরা এখন ডাভোসে মিলিত হচ্ছেন৷ উদ্দেশ্যে, চলতি বিশ্বের বিভিন্ন গুরুত্বপূর্ণ বিষয় নিয়ে আলোচনা করা৷ চলতি বছর বিশ্ব অর্থনৈতিক ফোরামের ৪৩তম অধিবেশন এটি৷ গত বছর এই সম্মেলনের অনেকের মনে শঙ্কা ছিল, ইউরোপে আর্থিক মন্দার কারণে ইউরোজোন ভেঙে যেতে পারে৷ তখন এই ভাঙন অনিবার্য মনে করেছিলেন কেউ কেউ৷ কিন্তু সেই সম্মেলনের পর অনেক কিছু হয়েছে৷ গ্রিস আর্থিক দেনা থেকে কিছুটা মুক্তি পেয়েছে৷ ইউরোজোনের সদস্য রাষ্ট্রগুলো নতুন ‘বেইলআউট ফান্ড' গঠন করেছে এবং সর্বোপরি ইউরোপীয় কেন্দ্রীয় ব্যাংক ঘোষণা দিয়েছে, ইউরো রক্ষায় সবকিছুই করবে তারা৷ ভিডিও দেখুন 01:04 DW-TV: ডাভোস সম্মেলন সম্পর্কে রিপোর্ট পরিবর্তনের আভাস গত বছরের তুলনায় এ বছর ইউরোপের আর্থিক পরিস্থিতি খানিকটা সহজ হয়েছে৷ ইউরোজোনের অভিন্ন মুদ্রা হিসেবে ‘ইউরো'র টিকে থাকা নিয়ে এখন আর সন্দেহ নেই কারো মনে৷ ডাভোসে চলতি সম্মলনের মূলমন্ত্রেও ফুটে উঠেছে তা৷ এ বছরের মূলমন্ত্র হচ্ছে ‘স্থিতিস্থাপক গতিশীলতা৷' যার অর্থ হচ্ছে, স্বাভাবিক অবস্থায় ফিরতে সক্রিয় উদ্যোগ৷ বিশ্ব অর্থনৈতিক ফোরামের প্রতিষ্ঠাতা এবং প্রেসিডেন্ট ক্লাউস সোয়েব এই বিষয়ে বলেন, ‘‘আমি আশা করছি, আপনারা এই সম্মেলন থেকে এমন একটি দৃষ্টিভঙ্গি নিয়ে যাবেন, যা সঙ্কট মোকাবিলার চাইতেও অনেক বড় কিছু৷'' ফোরামের উদ্বোধনী অনুষ্ঠানে আড়াই হাজারের মতো অভ্যাগতের সামনে একথা বলেন তিনি৷ বড়দের পদধুলি অর্থনৈতিক ফোরামের বিভিন্ন সেশনে অংশ নিচ্ছেন বিভিন্ন দেশের রাষ্ট্র প্রধানরা৷ বিশ্বের শিল্পোন্নত ২০টি দেশের গোষ্ঠী জি-২০'র নেতৃত্ব এখন রাশিয়ার কাঁধে৷ আর জি-২০'র সঙ্গে বিশ্ব অর্থনৈতিক ফোরামের ঘনিষ্ঠ সম্পর্ক রয়েছে৷ বুধবার ফোরামে তাই হাজির ছিলেন রাশিয়ার প্রধানমন্ত্রী দিমিত্রি মেদভেদেভ৷ রাশিয়ার অর্থনীতি বিষয়ক আলোচনায় অংশ নেন তিনি৷ এছাড়া ইটালির বিদায়ী প্রেসিডেন্ট মারিও মন্টি তাঁর নিজের পক্ষে সাফাই গেয়েছেন ডাভোসে৷ ইটালির অর্থনীতির ভগ্নদশা আর বেকারত্বের ব্যাপক বৃদ্ধির কারণ হিসেবে তিনি আঙুল তুলেছেন পূর্বসূরীদের দিকে৷ এসময় নিজের মেয়াদকালে নেওয়া বিভিন্ন সংস্কার কর্মসূচির পক্ষে যৌক্তিক কারণগুলোও তুলে ধরেন মন্টি৷ ইউরোপীয় ইউনিয়নের ভিত্তিগত সংস্কার আর গণভোটের দাবি নিয়ে বিতর্কের মুখে থাকা ব্রিটিশ প্রধানমন্ত্রী ডেভিড ক্যামেরন বৃহস্পতিবার হাজির হন ডাভোসে৷ তিনি তাঁর বক্তব্যে বিতর্ক আরো বাড়িয়েছেন৷ ব্রিটেন সম্ভবত কখনোই ইউরোজোনের সদস্য হবে না, এমনটাই ইঙ্গিত দিয়েছেন তিনি৷ একইসঙ্গে ইইউ'র সদস্যপদ রাখা নিয়ে গণভোটের বিষয়েও নিজের অবস্থান পরিষ্কার করার চেষ্টা করেছেন ব্রিটিশ প্রধানমন্ত্রী৷ তিনি এই উদ্যোগকে ইউরোপ থেকে মুখ ফিরিয়ে নেওয়া মনে করছেন না৷ বরং তাঁর মতে এটি হচ্ছে আরো প্রতিযোগিতামুলক, উন্মুক্ত এবং নমনীয় ইউরোপ কিভাবে গড়ে তোলা যায় এবং ইউরোপীয় ইউনিয়নকে কিভাবে এ সবের মধ্যে সম্পৃক্ত করা যায় সেই চেষ্টা৷ উল্লেখ্য, ডাভোসের এই সম্মেলন আয়োজনে প্রয়োজনীয় অর্থায়ন মূলত সদস্য দেশগুলো করে থাকে৷ প্রায় হাজার খানেক প্রতিষ্ঠান বিশ্ব অর্থনৈতিক ফোরামের সদস্য৷ এরা ৩৪ হাজার থেকে চার লাখ ইউরো পর্যন্ত সদস্য ফি প্রদান করে থাকে৷ তবে সার্চ ইঞ্জিন জায়ান্ট গুগল এবার ফোরামে অংশ নেয়নি৷ একরকম বিনা নোটিশেই ডাভোসে আশা থেকে বিরত থেকেছে প্রতিষ্ঠানটি৷ এআই/ডিজি (ডিপিএ, রয়টার্স)",
  "manualKeyPhrases" : [ "অর্থনৈতিক", "সম্মেলন", "অর্থনীতি", "বিশ্ব", "ডাভোস" ],
  "automaticKeyPhrases" : [ "" ]
}