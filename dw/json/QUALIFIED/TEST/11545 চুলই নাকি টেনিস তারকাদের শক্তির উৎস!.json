{
  "docID" : 11545,
  "source" : "http://www.dw.com/",
  "lang" : "BN",
  "url" : "http://www.dw.com/bn/চুলই-নাকি-টেনিস-তারকাদের-শক্তির-উৎস/a-17905502",
  "title" : "চুলই নাকি টেনিস তারকাদের শক্তির উৎস!",
  "date" : "08.09.2014",
  "writter" : "",
  "categories" : [ "খেলাধুলা" ],
  "article" : "সেরেনা উইলিয়ামসের ঝাঁকড়া চুল অথবা স্বর্ণকেশী মারিয়া শারাপোভার চুল দেখলে কি মনে হয় টেনিসের সব শক্তি লুকিয়ে আছে সেখানে৷ হেয়ার স্টাইলিশ জুলিয়াঁ ফারেল অবশ্য বলছেন এই টেনিস তারকাদের চুলেই লুকিয়ে রয়েছে আসল শক্তির উৎস৷ টেনিস কোর্টে তারকাদের ক্রীড়া শৈলি দেখেই আমরা মু্গ্ধ হই৷ কিন্তু নোভাক জোকোভিচ, অ্যান্ডি মারে বা ভিক্টোরিয়া আজারেঙ্কার চুল নিয়ে কি মাথা ঘামাই৷ ইউএস ওপেনের অফিসিয়াল হেয়ার স্টাইলিস্ট পারেল কিন্তু বলছেন অন্য কথা৷ গত আটটি টুর্নামেন্টে তারকাদের চুলের স্টাইল করার কাজটি করছেন তিনি৷ আর্থার অ্যাশ স্টেডিয়ামে টুর্নামেন্ট চলার সময় তাঁর অস্থায়ী সেলুনটি তৈরি করা হয়৷ এই বিউটি সেলুনে তারকারা ম্যানিকিওর, পেডিকিওর, মেকআপ, চুল কাটা, স্টাইল করা, দাড়ি কাটা সবই করে থাকেন৷ প্রতিটি প্রতিযোগীর জন্য বিনা মূল্যে এই সেবা দেন ফারেল৷ ফরাসি নাগরিক ফারেল বলেন, ‘‘চুলই সব শক্তির উৎস৷ যদি তারকাদের মনে হয়, নিজেদের দেখতে ভালো লাগছে, চুলটা সুন্দর করে স্টাইল করা হয়েছে তাঁদের আত্মবিশ্বাস বহু গুণ বেড়ে যায়৷ দেখতে ভালো লাগলে তাঁরা খেলেনও ভালো৷'' ২০১০ সালে ইউএস ওপেন চলার সময় ফারেল বলেছিলেন, ‘‘সবাই জানে আমিই রাফায়েল নাদালের লম্বা চুল কেটে ছোট করে দিয়েছি৷ সে বছরই প্রথম তিনি ইউএস ওপেন চ্যাম্পিয়ন হয়েছিলেন৷'' বিনামূল্যে কাজ করা পেছনে যুক্তিটা জানতে চাইলে ফারেল বলেন, ‘‘এত বড় বড় তারকাদের হেয়ার স্টাইল করলে নিজের ব্র্যান্ডের প্রচার এমনিতেই হয়৷'' কারণ সেলুনে তারকাদের সাথে কাজ করার বিভিন্ন মুহূর্তের ছবি তিনি টুইটারে আপলোড করেন৷ সেই সাথে থাকে তারকারা কে কেমন এ নিয়ে মজার মজার কথা৷ পার্ক অ্যাভিনিউতে ল্যোভস রিজেন্সি হোটেলসহ মোট চারটি বিউটি সেলুন রয়েছে তাঁর৷ ছেলেদের চুল কাটার জন্য ১২০ ডলার থেকে ৬৫০ ডলার এবং মেয়েদের জন্য ৯০০ ডলার নেন তিনি৷ তবে তাঁর কাছে কেবল টেনিস তারকারাই নন, তাদের কোচ এবং খেলার সাথে সংশ্লিষ্ট অনেকেই সেলুনে আসেন৷ টেনিসের ভীষণ ভক্ত ফারেল৷ তাই টিভিতে দেখা বড় বড় তারকাদের চুলগুলো স্পর্শ করতে পারছেন এটা ভাবলেই তাঁর রোমাঞ্চ হয়৷ তবে কেবল একজন টেনিস তারকার চুল কাটার সোভাগ্য হয়নি ফারেলের আর তিনি হলেন রজার ফেদেরার৷ এপিবি/এসবি (এপি, এএফপি)",
  "manualKeyPhrases" : [ "শক্তি", "টেনিস", "ইউএস ওপেন", "উৎস", "চুল" ],
  "automaticKeyPhrases" : [ "" ]
}