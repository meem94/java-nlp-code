{
  "docID" : 14904,
  "source" : "http://www.dw.com/",
  "lang" : "BN",
  "url" : "http://www.dw.com/bn/বলিউডকে-হাতিয়ার-করে-চীন-জয়-করতে-চায়-ভারত/a-15647335",
  "title" : "বলিউডকে হাতিয়ার করে চীন জয় করতে চায় ভারত",
  "date" : "05.01.2012",
  "writter" : "",
  "categories" : [ "বিনোদন" ],
  "article" : "রাজনৈতিক মঞ্চে যতই রেষারেষি থাকুক না কেন, জ্যাকি চ্যান ও আমির খান এখন একে অপরের দেশে বেশ পরিচিত হয়ে উঠেছেন৷ এবার চীনের বাজার দখল করার উদ্যোগ নিচ্ছে ভারত৷ দুই দেশের মধ্যে যতই রাজনৈতিক দ্বন্দ্ব থাকুক না কেন, খেলাধুলা বা মনোরঞ্জনের মতো হাতিয়ার তা প্রায়ই দূর করতে পারে৷ ইংরাজি ভাষায় আজকাল যাকে ‘সফট পাওয়ার' বলা হয়৷ ভারত-পাকিস্তানের ক্ষেত্রে ক্রিকেট প্রায়ই এই কাজ করে থাকে৷ এবার ভারত চীনের উপর এভাবে ‘কব্জা' করতে চায়৷ তবে ক্রিকেট নয়, হাতিয়ার বলিউড৷ আমির খানের ‘থ্রি ইডিয়েটস' ছবিটি সম্প্রতি চীনে যে সাফল্য পেয়েছে, তার ফলে ভারত নড়েচড়ে বসেছে৷ গত অক্টোবর মাসে মুক্তি পাওয়ার পর প্রায় ২৯ লক্ষ ডলারের ব্যবসা করেছে এই ছবি৷ পরিচালক বিধু বিনোদ চোপড়া মনে করেন, চীনেও ছাত্রছাত্রীদের বেশ চাপের মুখে থাকতে হয়৷ ফলে ভারতে তৈরি এই ছবিটি তাদের মনে ধরেছে৷ তাছাড়া সামগ্রিকভাবে ভারতীয় ছবির প্রতি আগ্রহও বাড়ছে৷ শাহরুখ খানের ‘মাই নেম ইজ খান' ছবিটিও চীনে প্রশংসা কুড়িয়েছে৷ এই মুহূর্তে চোপড়া ‘ফেরারি কি সওয়ারি' নামের একটি ছবি তৈরি করছেন৷ এপ্রিল মাসে সেটি মুক্তি পাওয়ার কথা৷ চীনে এরই মধ্যে ছবিটি সম্পর্কে আগ্রহ দেখা যাচ্ছে৷ চীনে ভারতীয় ছবির জনপ্রিয়তা মোটেই নতুন কোনো ঘটনা নয়৷ গত শতাব্দীর চল্লিশ ও পঞ্চাশের দশকে রাজ কাপুর সহ অনেকের ছবিই চীনে বেশ জনপ্রিয় হয়ে উঠেছিল৷ কিন্তু তিব্বত, সীমান্ত যুদ্ধ ইত্যাদি নানা কারণে দ্বিপাক্ষিক সম্পর্কের অবনতির ফলে সাংস্কৃতিক আদান-প্রদানের পথও প্রায় বন্ধ হয়ে যায়৷ ২০০৯ সালে যৌথ উদ্যোগে ‘চাঁদনি চক টু চায়না' ছবিটি তৈরি হয়৷ চীনের তারকা জ্যাকি চ্যান ও ভারতের নায়িকা মল্লিকা শেরাওয়াত ‘দ্য মিথ' ছবিতে একসঙ্গে অভিনয় করেছেন৷ তবে বলিউড সম্প্রতি পশ্চিমা বিশ্বের বাজারে জায়গা করে নিতে ব্যস্ত৷ চীন সহ এশিয়ার বাজারের প্রতি এখনো তেমন আগ্রহ দেখা যাচ্ছে না৷ চলচ্চিত্র বিশেষজ্ঞরা মনে করছেন, এবার সেই পরিস্থিতি বদলে যেতে চলেছে৷ ১০০ কোটিরও বেশি জনসংখ্যার দেশের বাজার সম্পর্কে কি উদাসীন থাকা যায়! প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "চীন", "বলিউড", "চাঁদনি চক টু চায়না", "থ্রি ইডিয়েটস", "ভারত" ],
  "automaticKeyPhrases" : [ "" ]
}