{
  "docID" : 14952,
  "source" : "http://www.dw.com/",
  "lang" : "BN",
  "url" : "http://www.dw.com/bn/গুজরাট-বিধানসভা-ভোটের-প্রচার-অভিযান-তুঙ্গে/a-16424665",
  "title" : "গুজরাট বিধানসভা ভোটের প্রচার অভিযান তুঙ্গে",
  "date" : "03.12.2012",
  "writter" : "অনিল চট্টোপাধ্যায়, নতুন দিল্লি",
  "categories" : [ "বিশ্ব" ],
  "article" : "গুজরাট বিধানসভা ভোটের মাত্র দশ দিন বাকি৷ প্রচার অভিযানের পারদ চড়ছে৷ শাসকদল বিজেপি ও প্রধান বিরোধী দল কংগ্রেস তাদের নির্বাচনী ইস্তেহার প্রকাশ করেছে৷ প্রাক-নির্বাচনী সমীক্ষায় বলা হচ্ছে, মোদি তাঁর ক্ষমতা ধরে রাখতে পারবেন৷ ২০০২ সালের সাম্প্রদায়িক স্মৃতি মুছে ফেলে রাজ্যের উন্নয়নকে সঙ্গী করে মুখ্যমন্ত্রী নরেন্দ্র মোদি বিধানসভা ভোটের নির্বাচনী প্রচারে ঝাঁপিয়ে পড়েছেন৷ গুজরাট ভোটের সাফল্য নিয়ে জাতীয় রাজনীতি বিবর্তিত৷ ২০১৪ সালের সাধারণ নির্বাচন সামনে৷ বিজেপি'র শীর্ষ নেত্রী সুষমা স্বরাজ মোদিকে তুলে ধরেছেন দলের ভাবি প্রধানমন্ত্রী হিসেবে৷ এই নিয়ে প্রথমদিকে দলের মধ্যে কিছু মতভেদ থাকলেও আপাতত তা ধামা চাপা দিয়ে এল. কে আডবানিসহ শীর্ষ নেতৃত্ব এখন সেই সুরে সুর মিলিয়েছে৷ প্রাক-নির্বাচনী সমীক্ষায় বলা হয়েছে, গুজরাটে ক্ষমতা ধরে রাখতে সক্ষম হবেন মোদি৷ সেদিক থেকে দেখতে গেলে দিল্লি পৌঁছাবার আগে এই নির্বাচন মোদির সেমি-ফাইনাল৷ উন্নয়ন প্রশ্নে গুজরাটের মানুষ মোদিকে কত নম্বর দেয়, সেটা যেমন দেখার, তেমনি দেখার মধ্যবিত্ত পরিবার থেকে উঠে আসা এই মানুষটিকে নিয়ে জাতীয় রাজনীতি কীভাবে আবর্তিত হয়৷ মোদির পা গুজরাটে হলেও চোখ দিল্লির দিকে৷ আজ প্রকাশিত বিজেপি'র নির্বাচনী ইস্তেহারকে রাজ্যের সর্বস্তরের মানুষের উন্নয়নের ‘ব্লু-প্রিন্ট' বলে অভিহিত করে মুখ্যমন্ত্রী, তাঁর ভাষায় এই সংকল্পপত্রকে গুজরাটের ৬ কোটি মানুষের নামে উৎসর্গ করেন৷ সংকল্পপত্রে গ্রামাঞ্চলের নাগরিক সুবিধা শহরের স্তরে আনার, সেচ প্রকল্প, পানীয় জল, আবাসন, কৃষি-পরিকাঠামোর বিকাশ, কর্মসংস্থান এবং মধ্যবিত্ত শ্রেণির সার্বিক উন্নতির ওপর জোর দেয়া হয়৷ বিজেপি'র ইস্তেহার সম্পর্কে প্রদেশ কংগ্রেস সভাপতির মন্তব্য, মোদির এইসব প্রতিশ্রুতি গুজরাটের মানুষের সঙ্গে রসিকতা৷ কংগ্রেস জমানায় যে সব আবাসন প্রকল্প শুরু করা হয়েছিল, তা বন্ধ করে দেয়া হয়৷ গুজরাটের ১৮২টি বিধানসভা আসনের জন্য ভোট হবে দু'দফায়৷ ১৩ই ডিসেম্বর প্রথম দফায় ৮৭টি আসনে এবং ১৭ই ডিসেম্বর দ্বিতীয় দফায় ৯৫টি আসনে৷ ভোট গণনা ২০শে ডিসেম্বর৷",
  "manualKeyPhrases" : [ "নির্বাচনী", "ভোট", "নরেন্দ্র মোদি", "কংগ্রেস", "বিধানসভা", "বিজেপি", "গুজরাট", "ইস্তেহার" ],
  "automaticKeyPhrases" : [ "" ]
}