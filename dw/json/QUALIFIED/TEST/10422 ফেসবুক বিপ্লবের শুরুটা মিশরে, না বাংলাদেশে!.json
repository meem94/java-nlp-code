{
  "docID" : 10422,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফেসবুক-বিপ্লবের-শুরুটা-মিশরে-না-বাংলাদেশে/a-15173475",
  "title" : "ফেসবুক বিপ্লবের শুরুটা মিশরে, না বাংলাদেশে!",
  "date" : "20.06.2011",
  "writter" : "",
  "categories" : [ "সমাজ সংস্কৃতি" ],
  "article" : "‘‘উই আর খালেদ সাইদ’’, মিশরের গণআন্দোলনের পেছনে বিশেষ অবদান রেখেছিল এই ফেসবুক পাতাটি৷ সেই আন্দেলনে মুবারক সরকারের পতন ঘটে৷ এরই মাধ্যমে ফেসবুকের শক্তি সম্পর্কে জানতে পারে মানুষ৷ গত বছরের জুন মাসের ঘটনা৷ মিশরের আলেকজান্দ্রিয়া শহরের সিদি গাবার এলাকার এক যুবককে বেধড়ক মারধর করল দুই পুলিশ৷ কখনো দেয়ালের সঙ্গে তরুণটির মাথা ঠুকে দেওয়া, কখনো সিঁড়ির উপরে নির্যাতন৷ পাশবিক নির্যাতনের পর তাঁকে ফেলে যাওয়া হয় একটি হাসপাতালের সামনে৷ সাইদের মৃত্যু যুবকটি হাসপাতালের সামনেই মারা যান৷ তাঁকে চিকিৎসার সুযোগ পায়নি ডাক্তারা৷ তখন তাঁর বয়সই বা কত? মাত্র ২৮৷ সেই বয়সেই ঝরে গেল একটি যুবকের প্রাণ৷ যুবকটির নাম খালিদ মোহাম্মদ সাইদ৷ পুলিশ জনসমক্ষে তাঁর উপর নির্যাতন চালিয়েছিল৷ অনেক মানুষ সেই বর্বরতায় কেঁপে ওঠে সেদিন৷ মিশরে সরকার পতন সাইদের মৃত্যু বৃথা যায়নি৷ বরং তাঁর মরণের মধ্য দিয়ে রচিত হয়েছিল মিশরের শাসকগোষ্ঠীর পতন৷ মিশরীয়রা জরুরি আইনের অন্তরালে নিজেদের অধিকার আর হারাতে চায়নি৷ ফলাফল মুবারকের বহু বছরের শাসনের পতন৷ ফেসবুক খালেদ সাইদকে নির্যাতনের গল্প আর ছবি মানুষের মধ্য ছড়িয়েছিল ফেসবুকের বদৌলতে৷ এই সামাজিক নেটওয়ার্কিং সাইটে একটি পাতা আছে, নাম ‘‘উই আর খালেদ সাইদ''৷ এই পাতার ভক্তের সংখ্যা প্রায় ১৫ লাখ৷ মিশর সরকারের পতনে বিশেষ ভূমিকা রাখে এই পাতা৷ ডয়চে ভেলের সেরা ব্লগ অনুসন্ধান প্রতিযোগিতার বেস্ট সোশ্যাল অ্যাক্টিভিজম ক্যাম্পেইন বিভাগে জুরি অ্যাওয়ার্ড জয় করেছে ‘‘উই আর খালেদ সাইদ''৷ সামাজিক সচেতনতায় ফেসবুক সামাজিক সচেতনতায় ফেসবুকের এমন ব্যবহার সম্পর্কে বাংলা ব্লগার আরিফ জেবতিক বলেন, ফেসবুকের মাধ্যমে সাধারণ মানুষের কথা বলার জায়গাটুকু তৈরি হচ্ছে৷ এবছর ব্যবহারকারীদের ভোটে সেরা বাংলা ব্লগ নির্বাচিত হয় আরিফ জেবতিক'এর ব্লগ৷ তিনি বলেন, ফেসবুকের মাধ্যমে মিশরে গণআন্দোলনের কয়েক বছর আগেই বাংলাদেশে ফেসবুক বিপ্লব হয়েছিল৷ একাত্তরের যুদ্ধাপরাধীদের বিচারে সরকারের উপর চাপ সৃষ্টি করতে সক্ষম হয় বাংলাদেশের তরুণরা৷ এজন্য তারা বেছে নিয়েছিল ইন্টারনেট, বিশেষ করে ফেসবুক৷ ব্লগার ও সাংবাদিক আরিফ জেবতিক মনে করেন, সমাজ সচেতনতায় ফেসবুকের এই ব্যবহার আরো বাড়বে৷ স্বাধীন মত প্রকাশে প্রচলিত গণমাধ্যমের চেয়েও গুরুত্বপূর্ণ হয়ে উঠছে ইন্টারনেট৷ জন্ম ২০০৪ সালে যে ফেসবুক নিয়ে এত আলোচনা, সেটির জন্ম কিন্তু খুব বেশিদিন আগে নয়৷ ২০০৪ সালে ফেব্রুয়ারি মাসে মার্কিন তরুণ মার্ক জাকারবার্গ তাঁর আরও তিন বন্ধুসহ ফেসবুক শুরু করেন৷ শুরুতে এটির পরিধি বেশ ছোট ছিল৷ এর ব্যবহার বলতে ছিল বন্ধুত্বের আদানপ্রদান আর অনলাইন আড্ডা৷ সেই ফেসবুকের ব্যবহারকারী বর্তমানে ৬০ কোটির বেশি৷ বর্তমানে সামাজিক আন্দোলন, গণজোয়ার কিংবা মানবাধিকার তথা গণমানুষের মুখপাত্র হয়ে উঠেছে ফেসবুক৷ মিশর, টিউনিশিয়া, লিবিয়া, সিরিয়ায় গণআন্দোলনের পেছনে শক্তি এই ফেসবুকই৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "ইন্টারনেট", "আরাফাতুল ইসলাম", "ফেসবুক", "আরিফ জেবতিক", "সেরা ব্লগ অনুসন্ধান", "উই আর খালেদ সাইদ" ],
  "automaticKeyPhrases" : [ "" ]
}