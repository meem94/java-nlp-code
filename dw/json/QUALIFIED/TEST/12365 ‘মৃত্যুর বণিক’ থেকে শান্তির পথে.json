{
  "docID" : 12365,
  "source" : "http://www.dw.com/",
  "lang" : "BN",
  "url" : "http://www.dw.com/bn/মৃত্যুর-বণিক-থেকে-শান্তির-পথে/a-16853101",
  "title" : "‘মৃত্যুর বণিক’ থেকে শান্তির পথে",
  "date" : "03.06.2013",
  "writter" : "মারুফ আহমেদ",
  "categories" : [ "বিজ্ঞান পরিবেশ" ],
  "article" : "মারণাস্ত্র ও বিস্ফোরক উদ্ভাবন করেই হয়েছিলেন ধনবান৷ সেই আয় থেকে বিরাট অঙ্কের অর্থ রেখে যান বিশ্বের সর্বোচ্চ পুরস্কার ‘নোবেল’-এর জন্য৷ আলফ্রেড নোবেল তাই ধ্বংসে ভূমিকা রাখার যাতনা থেকে শান্তির পথে আসা ঊজ্জ্বল এক নাম৷ পুরো নাম: আলফ্রেড ব্যর্নহার্ড নোবেল জন্ম: ২১শে অক্টোবর, ১৮৩৩,  স্টকহোম, সুইডেন মৃত্যু: ১০ই ডিসেম্বর, ১৮৯৬, সারেমো, ইটালি সমাধি: স্টকহোলম পেশা: রসায়নবিদ, প্রকৌশলী ও আবিষ্কারক বাবা: ইমানুয়েল নোবেল মা:  ক্যারোলিনে আন্দ্রিয়েতা আলসেস খুব উল্লেখযোগ্য কাজ:   ডিনামাইট আবিষ্কার, নোবেল পুরস্কার প্রবর্তন অনেক কিছুর উদ্ভাবক তিনি৷ ‘ডিনামাইট' সবচেয়ে বেশি উল্লেখযোগ্য৷ নাইট্রোগ্লিসারিন এবং কোয়ার্টসের মিশ্রনে তৈরি ভয়ঙ্কর এক বিস্ফোরক ডিনামাইট৷ এটা উদ্ভাবনের আগে নাইট্রোগ্লিসারিন নিয়ে গবেষণার করার সময় একাধিকবার দুর্ঘটনা ঘটেছে, তাতে প্রাণ হারান  বহু মানুষ৷ এমনকি তাঁর নিজের ছোট ভাইও মারা যান এমনই এক দুর্ঘটনায়৷ তবে ডিনামাইট শুধু ধংসাত্মক কাজেই ব্যবহৃত হয়না৷ এই  আবিষ্কারের ফলেই পানামা খাল, বিশ্বের দীর্ঘতম রেলপথ ট্রান্স-সাইবেরিয়ান রেলওয়ে অথবা পাহাড় ভেদ করে গটহার্ড টানেল তৈরি করা সম্ভব হয়েছে৷ আজো বহু নির্মাণ কাজে ডিনামাইটের ব্যবহার অত্যন্ত জরুরি৷ এই ডিনামাইটের পরই নোবেল একে একে উদ্ভাবন করেন পিস্তল থেকে শুরু করে কামান অবধি বিভিন্ন রকমের মারণাস্ত্র৷ ১৮৪২ সালে, খুব ছোটবেলায় জন্মস্থান স্টকহোম ছেড়ে পরিবারের সঙ্গে আলফ্রেড নোবেল চলে যান রাশিয়ার সেন্ট পিটার্সবুর্গে৷ বাবা ছিলেন প্রকৌশলী৷ সেখানে তিনি ইস্পাত ও লোহার কারখানা স্থাপন করেন৷ সেই ইস্পাত ও লোহা দিয়ে তৈরি যুদ্ধাস্ত্র সরবরাহ করা হতো  রুশ সেনাবাহিনীতে৷ ১৮৫৯ সালে নোবেল স্টকহোমে ফিরে রসায়ন ও পদার্থ বিজ্ঞানে পড়াশোনা করেন৷ তখন ইংরেজি সাহিত্যের প্রতিও তাঁর ছিল গভীর অনুরাগ৷ এ সময় মার্কিন যুক্তরাষ্ট্রসহ ইউরোপের কয়েকটি দেশও ভ্রমণ করেছেন তিনি৷ প্যারিসে পরিচয় হয় নাইট্রোগ্লিসারিনের মূল আবিষ্কারক অ্যাসকানিয় সোব্রেরোর সঙ্গে৷ সোব্রেরো নাইট্রোগ্লিসারিনের ভয়াবহ পরিণতির কথা ভেবেই গবেষণা বন্ধ করে দেন৷ কিন্তু নোবেল সেই বিস্ফোরক পদার্থের প্রতি আগ্রহী হয়ে ওঠেন৷ তারপর বিশ্বের বিভিন্ন দেশে নব্বইটিরও বেশি ডিনামাইট কারখানা প্রতিষ্ঠা করেন আলফ্রেড নোবেল৷ ডিনামাইট আবিষ্কারের সাফল্যের সাথে সাথে ব্যালিস্টিক পাউডারও আবিষ্কারের মধ্য দিয়ে বিভিন্ন অস্ত্রের উন্নতি সাধন করেন৷ বলা যায়, বিভিন্ন মারণাস্ত্রের অগ্রদূত ছিলেন আলফ্রেড নোবেল৷ এই অস্ত্র বাবসা করেই তিনি হয়ে ওঠেন বিত্তশালী ব্যক্তি৷ অথচ মনেপ্রাণে আলফ্রেড নোবেল ছিলেন যুদ্ধবিরোধী মানুষ৷ তাঁর ধারণা ছিল এমন  অস্ত্র দিয়ে যুদ্ধ-বিগ্রহ বা আগ্রাসনের  প্রবণতাকে ঠেকানো যাবে৷ কিন্তু বাস্তবে তা হয়নি৷ ১৮৮৮ সালে তাঁর ভাই লুডভিগ নোবেল ফ্রান্সের কান শহরে মৃত্যু বরণ করেন৷ খবরটি ভুলভাবে ছড়িয়ে পড়ায় সবাই ভেবেছিল আলফ্রেড নোবেলই বুঝি মারা গেছেন৷ পত্রিকায় মৃত্যুসংবাদের শিরোনামে লেখা হয় ‘মৃত্যুর বণিক মারা গেছেন'৷ এমন শিরোনামের খবরটি  খুব বিচলিত করে তাঁকে, সবকিছু থেকেই ধিরে ধিরে সরে দাঁড়ান আলফ্রেড নোবেল৷ সাড়ে তিনশ'রও বেশি বস্তুর উদ্ভাবক আলফ্রেড নোবেল ছিলেন নিঃসন্তান৷ ১৮৯৫ সালে উইল করে তাঁর  সম্পত্তির ৯৪ ভাগই দান করে দেন ‘নোবেল প্রাইজ ফাউন্ডেশ'-কে৷ ১৯০১ সালে থেকে পাঁচটি বিশেষ ক্ষেত্রে বিশেষ অবদানের জন্য প্রতি বছরই দেয়া হয় এই পুরস্কার৷ চিকিৎসাশাস্ত্র, রসায়নবিদ্যা, পদার্থ বিজ্ঞান, সাহিত্যের সঙ্গে শান্তি প্রতিষ্ঠায় অবদানের স্বীকৃতিও দেয় ‘নোবেল'৷ আলফ্রেড নোবেল তাই বেঁচে আছেন৷ থাকবেন৷",
  "manualKeyPhrases" : [ "আলফ্রেড ব্যর্নহার্ড নোবেল", "শান্তির পথে", "আলফ্রেড নোবেল", "মৃত্যুর বণিক", "নোবেল" ],
  "automaticKeyPhrases" : [ "" ]
}