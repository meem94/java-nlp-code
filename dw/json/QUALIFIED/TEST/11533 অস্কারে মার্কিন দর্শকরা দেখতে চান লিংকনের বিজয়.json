{
  "docID" : 11533,
  "source" : "http://www.dw.com/",
  "lang" : "BN",
  "url" : "http://www.dw.com/bn/অস্কারে-মার্কিন-দর্শকরা-দেখতে-চান-লিংকনের-বিজয়/a-16525007",
  "title" : "অস্কারে মার্কিন দর্শকরা দেখতে চান লিংকনের বিজয়",
  "date" : "16.01.2013",
  "writter" : "",
  "categories" : [ "বিনোদন" ],
  "article" : "ক’দিন আগেই তাঁরা দেখেছেন ‘আর্গো’-র বিজয়৷ কিন্তু এক জরিপে যুক্তরাষ্ট্রের দর্শকরা জানিয়েছেন, অস্কারে তাঁদের পছন্দ ‘লিংকন’ এবং স্টিভেন স্পিলবার্গ৷ পুরো জরিপে দেশের প্রতি ভালোবাসাকেই প্রকাশ করেছেন তাঁরা৷ জরিপটি চালিয়েছে বার্তা সংস্থা রয়টার্স৷ সেখানে যুক্তরাষ্ট্রের দর্শকরা যেসব পছন্দের কথা জানিয়েছেন, তা দেখে অনেকেরই হয়ত চক্ষু চড়কগাছে উঠবে৷ সত্যিই অবাক করা সব নাম এসেছে সেখানে৷ গত সপ্তাহে ‘গোল্ডেন গ্লোব' জেতা পরিচালক বেন অ্যাফ্লেক এবং সত্তরের দশকে ইরান থেকে মার্কিন কূটনীতিককে উদ্ধারের কাহিনি নিয়ে তৈরি ছবি ‘আর্গো'-র পাত্তাই নেই সেখানে! অবশ্য অ্যাফ্লেক বিবেচনা থেকে বাদ পড়তেই পারেন৷ যুক্তরাষ্ট্রের এই অভিনেতা, পরিচালক, প্রযোজকের নাম অস্কারের সম্ভাব্য বিজয়ীদের তালিকাতেই নেই৷ গত সপ্তাহেই অস্কার মনোনয়ন ঘোষণা করা হয়েছে৷ এমন নয় যে যুক্তরাষ্ট্রের কোনো জরিপের ফলাফল চলচ্চিত্র জগতের সবচেয়ে বড় পুরস্কারে কোনো প্রভাব বিস্তার করবে৷ অ্যাকাডেমি অ্যাওয়ার্ড বা অস্কার তো দেয়া হয়, চলচ্চিত্র জগতের পেশাদারদের ভোটে, সেখানে আমজনতার মতামতের প্রত্যক্ষ কোনো গুরুত্ব নেই৷ তারপরও কিছু গুরুত্ব তো থাকেই৷ আগামী ২৪শে ফেব্রুয়ারি যুক্তরাষ্ট্রের লস অ্যাঞ্জেলেস শহরেই এক জাঁকজমকপূর্ণ অনুষ্ঠানে সেরা ছবি, পরিচালক, অভিনেতা-অভিনেত্রী, কলা-কুশলীদের হাতে তুলে দেয়া হবে অস্কার৷ যে দেশে অনুষ্ঠান সে দেশের মানুষই যদি ভিন্নমত পোষণ করে তাকে একেবারে অগ্রাহ্যই বা করবেন কী করে! অগ্রাহ্য করা যায়না বলেই রয়টার্স সর্বোচ্চ গুরুত্ব দিয়ে প্রকাশ করেছে তাদেরই আয়োজন করা জরিপের ফলাফল৷ জরিপে অংশ নেয়া দর্শকদের শতকরা ৩৬ ভাগের বিবেচনায় অস্কারে সেরা পরিচালক হওয়া উচিত স্টিভেন স্পিলবার্গের৷ তাঁর ‘লিংকন' ছবিই পেয়েছে সবচেয়ে বেশি ভোট৷ যুক্তরাষ্ট্রের গৃহযুদ্ধ নিয়ে নির্মিত এ ছবির প্রতি দর্শকদের বিশেষ দুর্বলতা আরো কয়েকটি ক্যাটাগরিতেও প্রকাশিত৷ আব্রাহাম লিংকনের চরিত্র রূপায়ণ করা ড্যানিয়েল ডি লুইস তাই জরিপের ফলাফলে পরিষ্কার অস্কার জয়ী৷ এমনকি পার্শ্ব অভিনেতা-অভিনেত্রী হিসেবেও যুক্তরাষ্ট্রের দর্শকরা দেখতে চেয়েছেন একই ছবিতে অভিনয় করা টমি লি জোন্স এবং স্যালি ফিল্ডের অস্কার জয়ের গর্বে ভরা হাসি৷ এসিবি/ডিজি (রয়টার্স)",
  "manualKeyPhrases" : [ "লিংকন", "অস্কার", "বিজয়", "স্টিভেন স্পিলবার্গ", "আর্গো" ],
  "automaticKeyPhrases" : [ "" ]
}