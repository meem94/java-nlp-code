{
  "docID" : 16518,
  "source" : "http://www.dw.com/",
  "lang" : "BN",
  "url" : "http://www.dw.com/bn/পেনাল্টি-মিস-করলেন-লিওনেল-মেসি/a-15909565",
  "title" : "পেনাল্টি মিস করলেন লিওনেল মেসি",
  "date" : "25.04.2012",
  "writter" : "",
  "categories" : [ "খেলাধুলা" ],
  "article" : "মঙ্গলবার চেলসির সঙ্গে খেলায় বার্সেলোনা পেয়েছিল একটি পেনাল্টি৷ শট নিলেন মেসি এবং মিস করলেন৷ বাদ পড়লো বার্সা চ্যাম্পিয়ন্স লিগ থেকে৷ বার্সেলোনার কোচ পেপ গুয়ার্দিওলা পাশে এসে দাঁড়ালেন মেসির৷ সান্ত্বনা দিচ্ছেন তিনি এখনো৷ বার্সেলোনা বাদ পড়লো চ্যাম্পিয়ন্স লিগের ফাইনাল থেকে৷ চেলসি ফাইনালে চলে গেল৷ বুধবার খেলা রয়েছে রেয়াল মাদ্রিদ এবং বায়ার্ন মিউনিখের মধ্যে, মাদ্রিদে৷  মঙ্গলবারের খেলায় প্রথমে দুই শূন্য গোলে এগিয়ে ছিল বার্সেলোনা৷ এরপর চেলসি দুটি গোলই শোধ করে৷ এর আগে গত সপ্তাহে ইংল্যান্ডে হোম ম্যাচে চেলসি এক গোলে জয় পেয়েছিল বার্সেলোনার বিরুদ্ধে৷ ফলে মোটের হিসেবে ৩-২ গোলে জিতে ফাইনালে চেলে গেছে চেলসি৷ যদি মেসি গোলটি করতে পারতেন, তাহলে হয়তো ৩-১ গোলের জয় নিয়ে ফাইনাল খেলতে পারত বার্সেলোনা৷ তবে কোচ গুয়ার্দিওলা মেসির সমর্থনে বক্তব্য পেশ করেছেন৷ তিনি গর্বের সঙ্গে জানান,‘‘আজকে বার্সেলোনা যে পর্যায়ে এসে পৌঁছেছে, এর পেছনে মেসির কৃতিত্ব সবচেয়ে বেশি৷ আমি মেসির কাছে চিরকৃতজ্ঞ থাকবো৷ হৃদয়ের অন্তঃস্থল থেকে আমি মেসিকে ধন্যবাদ জানাচ্ছি৷'' পেনাল্টি মিস করা প্রসঙ্গে গুয়ার্দিওলা জানান,‘‘কোন কোন সময় আনন্দ উচ্ছ্বাসের, কোন কোন সময় একটু পিছিয়ে পড়ার, মন খারাপ করার৷ এটাই ফুটবলের চমক৷'' আক্ষেপের সঙ্গে তিনি বলেন,‘‘গোটা দলের দিকে তাকিয়ে কেউ যদি বলতে পারে, তাদের ভুল কোথায় ছিল তাহলে তা বলুক৷ প্রশ্ন করুক কেন তারা ফাইনালে পৌঁছাতে পারলো না৷ কিন্তু আমি জানি না নতুন করে আমি ওদের কী বলতে পারবো৷'' প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "মিস", "পেনাল্টি", "বার্সেলোনা", "মেসি", "লিগ" ],
  "automaticKeyPhrases" : [ "" ]
}