{
  "docID" : 16429,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্লিনালেতে-জুরি-হয়ে-এবার-সভা-আলো-করবেন-আমির-খান/a-14801051",
  "title" : "বার্লিনালেতে জুরি হয়ে এবার সভা আলো করবেন আমির খান",
  "date" : "28.01.2011",
  "writter" : "",
  "categories" : [ "বিনোদন" ],
  "article" : "এবার বার্লিন স্বাগত জানাবে বলিউড দুনিয়ার আরেক খান সাহেবকে৷ এর আগে এখানে তিনমাস থেকে গেছেন শাহরুখ খান৷ আর ফেব্রুয়ারি মাসের শুরুতেই আসছেন আমির খান৷ দুই জনের আসার উদ্দেশ্য দুই হলেও ক্ষেত্র কিন্তু একটিই, আর তা হলো চলচ্চিত্র৷ শাহরুখ ডন-২ এর পরবর্তী পর্ব শ্যুটিং করে চলে গেলেন এই তো কয়েকদিন আগে৷ আর জার্মানির অন্যতম বড় চলচ্চিত্র উৎসব বার্লিনালের জুরি বোর্ডের সদস্য হিসাবে বার্লিন এবার আমির খানকে স্বাগত জানাচ্ছে আর দুই চারদিন পরেই৷ ১০ ফেব্রুয়ারি থেকে শুরু হচ্ছে এই উৎসব৷ গত বছরের এই উৎসবে নিজের অভিনীত 'মাই নেম ইজ খান' কে সঙ্গে নিয়ে বার্লিনালেতে উপস্থিত ছিলেন বলিউড বাদশাহ শাহরুখ৷ এখানেই হয়েছিল সেই ছবির ওর্য়াল্ড প্রিমিয়ার৷ তবে এবার তিনি হয়তো আসতে পারছেন না৷ সময় নেই বলে৷ এই উৎসবের ভারতীয় চলচ্চিত্র শাখার প্রধান ডরোথি ভেনার দুই খানের বার্লিনালেতে অংশগ্রহণ প্রসঙ্গে একটু মুচকি হেসে বললেন, কেবল ‘খান'দের সংগ্রহ করে এখানে নিয়ে আসাটা কিন্তু আমাদের অভ্যস নয়! তবে আমরা আমির এবং শাহরুখ খানের কাজের দারুন ভক্ত৷ তাদের কাজ সত্যিই ভালো৷ আমির খান প্রসঙ্গে তিনি জানালেন, তাঁর অভিনয় এবং প্রযোজক হিসাবে অনেক বছরের অভিজ্ঞতাই তাঁকে জুরি বোর্ডের সদস্য হিসাবে মনোনয়ন করার পেছনে মূল কারণ৷ এ বছর আমরা আমিরকে পাচ্ছি, এটা একটা খুশির খবর৷ গত বছর বার্লিনালে আমির খান অভিনীত পিপলি লাইভ প্রদর্শিত হয়েছে৷ এ বছর ভারতীয় ছবি সাত খুন মাফ-এর ওয়ার্ল্ড প্রিমিয়ার হবে এখানেই৷ প্যানোরোমায় বিশেষ ছবির ক্যাটিগোরিতে রয়েছে সেটি৷ প্রিয়াঙ্কা চোপড়া অভিনীত ছবিটির পরিচালনা করেছেন বিশাল ভরদ্বাজ৷ প্রতিবেদন: সাগর সরওয়ার সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "জুরি", "চলচ্চিত্র উৎসব", "সাত খুন মাফ", "ওর্য়াল্ড প্রিমিয়ার", "আমির খান", "শাহরুখ খান", "অভিনয়" ],
  "automaticKeyPhrases" : [ "" ]
}