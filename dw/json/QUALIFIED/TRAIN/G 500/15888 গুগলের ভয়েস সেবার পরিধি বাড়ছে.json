{
  "docID" : 15888,
  "source" : "http://www.dw.com/",
  "lang" : "BN",
  "url" : "http://www.dw.com/bn/গুগলের-ভয়েস-সেবার-পরিধি-বাড়ছে/a-6238447",
  "title" : "গুগলের ভয়েস সেবার পরিধি বাড়ছে",
  "date" : "17.11.2010",
  "writter" : "",
  "categories" : [ "বিজ্ঞান পরিবেশ" ],
  "article" : "বাসা-অফিসের টেলিফোন নম্বর, সঙ্গে মুঠোফোনের নম্বর - সব একটি নম্বরে রূপান্তর করে গুগল ভয়েস৷ এরপর সেটিকে মুঠোফোনে পুরে নিলেই হলো৷ এতসব নাম্বারে আসা সব কল যেকোন জায়গায় বসেই গ্রহণ সম্ভব তখন৷ গুগল ভয়েস এরকম নানা সুবিধার কারণেই বেশ জনপ্রিয়৷ এমনকি এই সফটওয়্যারটি ভয়েস মেইলকেও টেক্সটে রূপান্তর করে তা ই-মেল আকারে প্রদর্শনে সক্ষম৷ সব কিছু মিলিয়ে এটিতে রয়েছে বিনা খরচায় খুদেবার্তা পাঠানোর সুবিধা৷ তাছাড়া আপনি যখন গুগল ভয়েস থেকে কল করবেন, তখন সেটি একটি নাম্বারই দেখাবে৷ ফলে আপনার সঙ্গে যোগাযোগের ক্ষেত্রে একাধিক নম্বরের বিড়ম্বনা থেকে বাঁচবে প্রিয়জনরা৷ গুগল ভয়েস যোগ করা যায় যেকোন স্মার্টফোনে৷ বিশেষ করে অ্যান্ড্রয়েড অপারেটিং সিস্টেম আর ব্ল্যাকবেরিতে এটি বেশ সাবলীল৷ কিন্তু বাধ সাধে আইফোন৷ গত বছর গুগল ভয়েসকে আইফোনে প্রবেশে বাধা দেয় অ্যাপল৷ সংস্থাটির দাবি, গুগল ভয়েস প্রকারান্তরে অ্যাপলের ফোন সেবার নানা দিককেই জবরদখল করে নিচ্ছে৷ দুই সংস্থা'র এই ধস্তাধস্তি শেষমেষ মার্কিন টেলিযোগাযোগ নিয়ন্ত্রক কমিশন পর্যন্ত গড়ায়৷ কিন্তু এখন বুঝি বিরোধ মিটেছে৷ মঙ্গলবার গুগলের সফটওয়্যার ইঞ্জিনিয়ার ক্রিস্টিয়ান ব্রুশেন জানান, আইফোনের জন্য গুগল ভয়েস পাওয়া যাচ্ছে আইফোন স্টোরে৷ এটি আইফোনের সঙ্গে আনুষ্ঠানিক যাত্রা৷ ক্রিস্টিয়ান এর মতে, আইফোনে গুগল ভয়েস সেবার ক্ষেত্রে এক নতুন মাত্রা যোগ করবে৷ তবে, আপাতত এই সেবা শুধুমাত্র মার্কিন যুক্তরাষ্ট্রেই সীমাবদ্ধ৷ উল্লেখ্য, মুঠোফোন ছাড়াও গুগল ভয়েসের রয়েছে ওয়েব সংস্করণ৷ ফলে যেকেউ ব্যবহার করতে পারবেন এটি৷ এজন্য প্রয়োজন হবে, গুগল ভয়েস অ্যাকাউন্ট৷ সেটি না থাকলে, জিমেইল অ্যাকাউন্টের ইউজার নেম পাসওয়ার্ড ব্যবহার করেও প্রবেশ করা যাবে ভয়েসের দুনিয়ায়৷ প্রতিবেদন: আরাফাতুল ইসলাম সম্পাদনা: সাগর সরওয়ার",
  "manualKeyPhrases" : [ "গুগল", "অ্যাপল", "অ্যান্ড্রয়েড", "আইফোন", "মুঠোফোন", "ভয়েস" ],
  "automaticKeyPhrases" : [ "" ]
}