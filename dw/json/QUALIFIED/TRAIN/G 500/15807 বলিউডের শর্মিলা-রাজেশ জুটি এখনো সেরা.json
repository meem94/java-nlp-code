{
  "docID" : 15807,
  "source" : "http://www.dw.com/",
  "lang" : "BN",
  "url" : "http://www.dw.com/bn/বলিউডের-শর্মিলা-রাজেশ-জুটি-এখনো-সেরা/a-6197598",
  "title" : "বলিউডের শর্মিলা-রাজেশ জুটি এখনো সেরা",
  "date" : "06.11.2010",
  "writter" : "",
  "categories" : [ "বিনোদন" ],
  "article" : "জুড়ি, জুটি, কাপল, পেয়ার৷ মানে সোজা কথায় যুগল৷ নারী আর পুরুষের যুগল৷ তো, বাস্তবে যেমনই হোক, সিনেমার পর্দার জুড়িদের মধ্যে নাকি সবার আগে কাকা আর শর্মিলা৷ সাতের দশকের সেই জনপ্রিয়তা আজও সমান৷ রোম্যান্টিক৷ রাজকাপুর নার্গিস৷ রাজেশ শর্মিলা৷ অমিতাভ রেখা৷ ধর্মেন্দ্র হেমা মালিনী৷ জিতেন্দ্র শ্রীদেবী৷ মিঠুন রীণা রায়৷ শাহরুখ জুহি৷ সঞ্জয় দত্ত মাধুরী দীক্ষিত৷ আমীর খান রাণী মুখার্জি৷ ঋত্বিক ঐশ্বরিয়া৷ তাছাড়া হালফিলের নাম তো শেষ নেই৷ এই যে এত যে জুটি, তাদের মধ্যে সবচেয়ে রোম্যান্টিক জুটি কারা? এই প্রশ্ন নিয়েই একখানা সমীক্ষা হয়ে গেল অতি সম্প্রতি৷ তাতে দেখা গেছে আজব সব কান্ড! কান্ড অন্য কিছু নয়, দেখা গেছে নস্টালজিয়াতেই মানুষ আটকে আছে অনেক বেশি করে৷ কীরকম নস্টালজিয়া? তাহলে জেনে নিন, হিরো কত হ্যান্ডসাম, হিরোইন কত সুন্দরী, কে কত ম্যানলি, কিংবা কে কত প্রিটি...এসবের জবাব দেওয়ার আগেই নাকি জনগণ মুক্তকন্ঠে বলেছে, সেরা জুটি হল রাজেশ আর শর্মিলা৷ আসলে রাজেশ খান্না আর শর্মিলা ঠাকুরের রোম্যান্টিক মাদকতা তো সত্যিই অতুলনীয়৷ হিন্দি ছবিতে শুধুই রোম্যান্টিক নায়ক হিসেবে কেউ যদি সুপারস্টার হয়ে থাকেন তো তিনি রাজেশ খান্না৷ রাজেশের রোম্যান্টিক অ্যাপিল এতটাই জোরদার যে সে চলে গেছে নস্টালজিয়ার সোনালি আস্তরণে৷ আর তার সঙ্গে রবিঠাকুরের পরিবারের মেয়ে, অপরূপ চোখের ক্ল্যাসিকাল বিউটির মেয়ে শর্মিলা ঠাকুরের জুটিতে সাতের দশকে একের পর এক হিট হিট সুপার ডুপার হিট ছবি দেখেছে ভারত৷ সেই রোম্যান্টিসিজমের জবাব নেই৷ সেসব ছবির গানগুলোও তো সুপারডুপার হিট৷ তাই শর্মিলা রাজেশ থুড়ি সাতের দশকটাই আসলে ছিল লা জবাব৷ প্রতিবেদন: সুপ্রিয় বন্দোপাধ্যায় সম্পাদনা: আরাফাতুল ইসলাম",
  "manualKeyPhrases" : [ "অমিতাভ", "রাজকাপুর", "নার্গিস", "রেখা", "হেমা মালিনী", "রাজেশ", "ধর্মেন্দ্র", "শাহরুখ", "ভারত", "শর্মিলা", "জুহি" ],
  "automaticKeyPhrases" : [ "" ]
}