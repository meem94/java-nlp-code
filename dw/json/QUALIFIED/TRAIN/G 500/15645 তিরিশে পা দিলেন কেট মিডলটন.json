{
  "docID" : 15645,
  "source" : "http://www.dw.com/",
  "lang" : "BN",
  "url" : "http://www.dw.com/bn/তিরিশে-পা-দিলেন-কেট-মিডলটন/a-15654420",
  "title" : "তিরিশে পা দিলেন কেট মিডলটন",
  "date" : "09.01.2012",
  "writter" : "",
  "categories" : [ "বিনোদন" ],
  "article" : "ব্রিটেনের রাজ পরিবারকে নিয়ে যত আগ্রহ, তার একটা বড় অংশ জুড়ে রয়েছেন প্রিন্স উইলিয়ামের সদ্য বিবাহিত স্ত্রী কেট মিডলটন৷ সোমবার ৩০ বছরে পা দিলেন তিনি৷ স্টিভেন স্পিলবার্গের ‘ওয়ার হর্স' ছবির প্রিমিয়ার শো দেখতে এসেছিলেন কেট৷ পরনে লম্বা গাউন৷ স্বামী প্রিন্স উইলিয়াম তাঁর মাথার উপর ছাতা ধরে ছিলেন৷ ব্যস, জন্মদিনে এই একবারই সবার সামনে এলেন রাজকন্যা৷ বাকি দিনটা একান্তে নিজের প্রিয়জনদের সঙ্গে কাটাতে চান তিনি৷ রাজপ্রাসাদের পক্ষ থেকেও জানানো হয়েছে, যে ধুমধাম করে জন্মদিন পালন করতে চান না রাজকন্যা৷ গত বছরের এপ্রিল মাসে জাঁকজমকপূর্ণ বিয়ের অনুষ্ঠানের পর কেট মিডলডন'কে জনসমক্ষে খুব বেশি দেখা যায় নি ঠিকই, কিন্তু যখনই সাধারণ মানুষের সামনে এসেছেন, তখনই তাদের মন জয় করে নিয়েছেন তিনি৷ বলাই বাহুল্য, সাধারণ তরুণী থেকে রাজকুমারী হয়ে ওঠার প্রক্রিয়া মোটেই সহজ নয়৷ কিন্তু গত প্রায় এক বছরে ধীরে ধীরে নতুন ভূমিকায় নিজেকে মানিয়ে নেওয়ার চেষ্টা করে গেছেন তিনি৷ সংসারের অনেক দায়-দায়িত্বও বুঝে নিতে শুরু করেছেন কেট৷ তবে সংবাদ-মাধ্যমের বাড়াবাড়ি আগ্রহ থেকে রাজকুমারীকে যতটা সম্ভব আড়াল করে চলেছে রাজপ্রাসাদ৷ উল্লেখ্য, প্রিন্সেস ডায়ানার পর ব্রিটিশ রাজপরিবারকে ঘিরে এত আগ্রহ দেখা যায় নি৷ রাজকুমারী হিসেবে ডাচেস অফ কেমব্রিজের আসল কাজ কী? চলতি সপ্তাহে রাজপরিবারের পক্ষ থেকে জানানো হয়েছে, তিনি স্কাউট নামের এক সংগঠনের কাজে সহায়তা করছেন, যারা মাদকাসক্ত মানুষদের সাহায্য করে থাকে৷ চলতি বছরে রানি এলিজাবেথের সিংহাসনে অভিষেকের ৬০ বছর পূর্তি উৎসব পালিত হচ্ছে৷ সেই কর্মযজ্ঞেও কেট বেশ সক্রিয় বলে শোনা যাচ্ছে৷ উৎসবে যোগ দিতে রানির পক্ষে সব কমনওয়েলথ দেশে যাওয়া সম্ভব নয়৷ ফলে তাঁর প্রতিনিধি হিসেবে প্রিন্স উইলিয়াম ও কেট মিডলটন বেশ কয়েকটি দেশ সফর করবেন৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "কেট", "রাজ", "মিডলটন", "পা", "উইলিয়াম" ],
  "automaticKeyPhrases" : [ "" ]
}