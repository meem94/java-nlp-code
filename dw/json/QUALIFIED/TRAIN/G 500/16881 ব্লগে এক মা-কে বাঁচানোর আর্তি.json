{
  "docID" : 16881,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্লগে-এক-মা-কে-বাঁচানোর-আর্তি/a-17495271",
  "title" : "ব্লগে এক মা-কে বাঁচানোর আর্তি",
  "date" : "13.03.2014",
  "writter" : "",
  "categories" : [ "ব্লগওয়াচ" ],
  "article" : "‘প্রাণকথা ফেলে কানকথা নিয়ে থাকা' – কবিতার একটি লাইন৷ কবিতার নাম, ‘যন্ত্রের গান'৷ এই কবিতা আর এক মা-কে বাঁচানোর আর্তি নিয়েই আজকের ব্লগওয়াচ৷ বাইপাস সার্জারির জন্য রক্তের প্রয়োজন তাঁর৷ আমার ব্লগে সৌমেন চক্রবর্তীর একটি কবিতা পড়ে মনে পড়ে যায় ঋত্বিক ঘটকের ‘অযান্ত্রিক' ছবির কথা৷ জীর্ণ-পুরাতন গাড়ির প্রতি চালকের পাগল পাগল ভালোবাসা৷ যন্ত্রের প্রতি তো দূরের কথা, মানুষের প্রতিই বা মানুষ আজ কতটা ভালোবাসা অনুভব করেন? সৌমেন তাঁর কবিতায় মানবিক অনুভূতিকে দূরে রেখে বেঁচেবর্তে থাকার কথাই বলেছেন৷ কবিতার নাম, ‘যন্ত্রের গান'৷ আমার ব্লগের এই ব্লগার, কবি অবশ্য আবেগ, অনুভূতিকে তুচ্ছ মানতে রাজি নন৷ তাই তো কবিতার শুরুতেই তাঁর প্রশ্ন, ‘‘তবে দিন এভাবেই যাবে?'' সবার জীবন এভাবে যায় না৷ কেউ কেউ দঙ্গলেও দলছুট৷ সরল পথের গরল থেকে দূরে থেকেও তাঁরা বাঁচতে জানেন৷ মুমূর্ষুকে বাঁচানোয় খুঁজে পান আনন্দ৷ সামহয়্যারইন ব্লগে মো. খালিলুর রহমান-এর পোস্ট ‘এক মা'-কে বাঁচানোর প্রয়াস৷ নিজের মা নয়, হয়ত কোনো বন্ধু কিংবা পরিচিতজনের মা৷ সেই মা-র বাইপাস সার্জারির জন্য রক্তের প্রয়োজন৷ এবি নেগেটিভ গ্রুপের সাত ব্যাগ রক্ত পেলে একজন মা হয়ত পুরোপুরি সুস্থ হয়ে উঠবেন৷ সবার কাছে জরুরি ভিত্তিতে এবি নেগেটিভ গ্রুপের রক্ত আহ্বান করে খালিলুর রহমান লিখেছেন, ‘‘যদি মা-কে বাঁচাতে এগিয়ে আসেন, আপনি বাংলাদেশের যে কোনো প্রান্তে থাকুন আমরা আপনার যাতায়াতসহ সকল খরচ বহন করব৷ এবং কথা দিচ্ছি– আপনার অথবা আপনার কোনো আত্নীয়ের প্রয়োজনে যে কোনো গ্রুপের রক্তের ব্যবস্থা করব৷'' সংকলন: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "রক্ত", "মা", "গান", "অযান্ত্রিক", "বাঁচাতে" ],
  "automaticKeyPhrases" : [ "" ]
}