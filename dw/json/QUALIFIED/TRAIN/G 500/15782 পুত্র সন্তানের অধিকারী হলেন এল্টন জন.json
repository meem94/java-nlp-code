{
  "docID" : 15782,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুত্র-সন্তানের-অধিকারী-হলেন-এল্টন-জন/a-14740615",
  "title" : "পুত্র সন্তানের অধিকারী হলেন এল্টন জন",
  "date" : "28.12.2010",
  "writter" : "",
  "categories" : [ "বিনোদন" ],
  "article" : "বিশ্বখ্যাত ব্রিটিশ গায়ক স্যার এল্টন জন এবং তাঁর জীবনসঙ্গী ডেভিড ফারনিশ বাবা-মা হয়েছেন৷ বড়দিনে এই শিশুরর জন্ম৷ নাম জাকারি জ্যাকসন লেভন ফার্নিশ জন৷ মার্কিন যুক্তরাষ্ট্রের ক্যালিফোর্নিয়ায় যে মায়ের গর্ভে এই শিশুর জন্ম, তাঁর পরিচয় গোপন রাখা হয়েছে৷ তিনি শুধু শিশুর জন্ম দিয়েই খালাস৷ চলতি কথায় তিনি হলেন সারোগেট মাদার৷ পুত্রসন্তান পাওয়ায় ভীষণ খুশি ৬২ বছর বয়স্ক এল্টন জন ও তাঁর পার্টনার ৪৮ বছর বয়স্ক ক্যানাডিয়ান চলচ্চিত্রকার ফার্নিশ৷ এক যুক্ত বিবৃতিতে তাঁরা বলেছেন, ‘‘এই বিশেষ মুহূর্তে আমরা খুশি আর আনন্দে আপ্লুত৷ জ্যাকারি সুস্থ আছে, ভাল আছে৷ বাবামা হিসেবে আমরা খুবই গর্বিত এবং আনন্দিত৷'' উল্লেখ্য এল্টন জন ও ফার্নিশ ২০০৫ সালে ইংল্যান্ডে বিয়ে করেন৷ সমকামী বিবাহের ক্ষেত্রে এই বিয়ে ছিল এক বড় ঘটনা৷ স্টার গায়ক এল্টন জন একবার ১৪ মাসের একটি ছেলেকে দত্তক নেয়ার চেষ্টা করে ব্যর্থ হন৷ শিশুটি ছিল ইউক্রেনের একটি এতিমখানার৷ আইন বাধা হয়ে ওঠে৷ এরপরই তাঁর সমকামী জীবনসঙ্গীকে বিয়ে করেন তিনি৷ খুবই গোপন রাখা হয়েছিল শিশুটির জন্মের কথা৷ গত সোমবারে প্রথমবারের মত জাকারির জ্যাকসনের জন্মের কথা প্রকাশিত হয় ইউএস ম্যাগাজিন ডট কমে৷ এবং এই খবরটি বার্তা সংস্থার কাছে নিশ্চিত করে লজ এঞ্জেলেসে এল্টন জনের ঘনিষ্ঠ মহলের একজন৷ প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "সারোগেট মাদার", "এল্টন জন", "ডেভিড ফারনিশ", "জাকারি জ্যাকসন লেভন ফার্নিশ জন", "গায়ক", "ব্রিটিশ" ],
  "automaticKeyPhrases" : [ "" ]
}