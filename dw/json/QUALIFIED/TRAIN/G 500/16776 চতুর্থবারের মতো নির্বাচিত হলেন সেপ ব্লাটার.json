{
  "docID" : 16776,
  "source" : "http://www.dw.com/",
  "lang" : "BN",
  "url" : "http://www.dw.com/bn/চতুর্থবারের-মতো-নির্বাচিত-হলেন-সেপ-ব্লাটার/a-15125286",
  "title" : "চতুর্থবারের মতো নির্বাচিত হলেন সেপ ব্লাটার",
  "date" : "02.06.2011",
  "writter" : "",
  "categories" : [ "খেলাধুলা" ],
  "article" : "যে কথাটি আগে থেকেই প্রায় নিশ্চিত ছিল, তাই ঘটলো৷ ফিফার সভাপতি নির্বাচনে এ নিয়ে চারবার নির্বাচিত হলেন সেপ ব্লাটার৷ গত কয়েকদিন ধরে ফিফাতে ঘটছে নাটকীয় সব পরিবর্তন৷ চলছে ঘুষ-দুর্নীতিসহ নানা অভিযোগ-পাল্টা অভিযোগ৷ বুধবার পুনঃনির্বাচিত হওয়ার পর জুরিখে সংবাদ সম্মেলন করেন ৭৫ বছর বয়সি ব্লাটার৷ সেখানে নিজের শেষ মেয়াদে বিশ্ব ফুটবলের নিয়ন্ত্রক সংস্থায় মৌলিক সংস্কার আনার প্রতিশ্রুতি দেন৷ তিনি বলেন, আটাশি বছর বয়সি ফুটবল প্রেমিক হেনরি কিসিঞ্জার পরামর্শদাতা হিসেবে ফিফার নতুন প্রশাসনের সঙ্গে কাজ করতে রাজি হয়েছেন, যিনি ১৯৭৩ থেকে ১৯৭৭ সাল পর্যন্ত যুক্তরাষ্ট্রের পররাষ্ট্রমন্ত্রী হিসেবে দায়িত্ব পালন করেছেন৷ ব্লাটার ফিফার অষ্টম প্রেসিডেন্ট৷ বুধবার ২০৩টির মধ্যে ১৮৬টি ভোট পড়ে ব্লাটারের পক্ষে৷ ১৯৯৮ সালে প্রথম তিনি ফিফার সভাপতি হন৷ ২০০২ সালে তিনি নির্বাচিত হন আবারো৷ ২০০৭ সালে ২০৭ সদস্যের মধ্যে ৬৬ জনের সমর্থন পেয়ে বিনাপ্রতিদ্বন্দ্বিতায় পুনঃনির্বাচিত হন৷ আর এবার শেষ মুহূর্তে একমাত্র প্রতিদ্বন্দ্বী মোহাম্মদ বিন হাম্মাম সরে দাঁড়ান৷ ফলে পুরোপুরি ফাঁকা মাঠেই গোল দিলেন ব্লাটার৷ গত কয়েকদিন ফিফাকে নিয়ে সমালোচনার ঝড় উঠে৷ দুর্নীতির অভিযোগে টালমাটাল ফিফা অর্থের বিনিময়ে ভোট কেনার অভিযোগে সংস্থার সিনিয়র দুই কর্মকর্তাকে সাময়িক বরখাস্ত করেছে৷ অভিযোগ ওঠে ২০২২ সালের বিশ্বকাপ ফুটবলের আয়োজক হওয়ার জন্য কাতার ফিফাকে ঘুষ দিয়েছে৷ এসব কারণে অনেকেই বুধবারের নির্বাচন স্থগিতের প্রস্তাবও দেয়৷ এদিকে ব্লাটার নির্বাচিত হওয়ার পরপরই ২০২২ সালের বিশ্বকাপ ফুটবলের স্বাগতিক দেশ হিসেবে কাতারকে নির্বাচিত করার বিষয়টি নিয়ে তদন্ত দাবি করেছেন জার্মানির প্রতিনিধি৷ প্রতিবেদন: জান্নাতুল ফেরদৌস সম্পাদনা: রিয়াজুল ইসলাম",
  "manualKeyPhrases" : [ "সেপ ব্লাটার", "হেনরি কিসিঞ্জার", "মোহাম্মদ বিন হাম্মাম", "কাতার", "ফিফা" ],
  "automaticKeyPhrases" : [ "" ]
}