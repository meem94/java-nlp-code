{
  "docID" : 16519,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়নস-লিগে-ডর্টমুন্ড-আর-শালকের-ড্র/a-16281541",
  "title" : "চ্যাম্পিয়নস লিগে ডর্টমুন্ড আর শালকের ড্র",
  "date" : "04.10.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়নস লিগের এবারের সপ্তাহটা জার্মান ক্লাবগুলোর জন্য ভাল গেলো না৷ মঙ্গলবার বায়ার্নের হারের পর বুধবার রাতে ডর্টমুন্ড আর শালকে ড্র করেছে৷ অথচ দুটো দলই খেলার এক পর্যায়ে এগিয়ে ছিল৷ ইংলিশ প্রিমিয়ার লিগের বর্তমান চ্যাম্পিয়ন ম্যানচেস্টার সিটির সঙ্গে এক গোলে এগিয়ে ছিল জার্মান বুন্ডেসলিগা চ্যাম্পিয়ন বোরুসিয়া ডর্টমুন্ড৷ কিন্তু পরবর্তীতে পেনাল্টিতে একটি গোল করে ড্র করে ফেলে ইংলিশ চ্যাম্পিয়নরা৷ খেলাটা হয়েছে ম্যানচেস্টারে৷ আর পেনাল্টি থেকে গোল করেছেন ইটালীয় মারিও বালোতেল্লি, যার কারণে ইউরো ২০১২ থেকে জার্মানিকে ছিটকে পড়তে হয়েছিল৷ সিটি'র সঙ্গে ড্র করায় হতাশ ডর্টমুন্ডের মার্কো রয়েস৷ তিনি বলেন, ‘‘জয়টা আমাদের প্রাপ্য ছিল৷ শেষ মুহূর্তে পেনাল্টিতে পয়েন্ট হারানোটা কষ্টের৷'' রয়েসের কথার সুর শোনা গেছে সিটি'র কোচ রবার্টো মানচিনির কন্ঠেও৷ তিনি স্বীকার করেন, ভাগ্যক্রমে তারা ড্র করতে পেরেছেন৷ ‘‘আমরা ভালো খেলতে পারিনি৷ আমার খেলোয়াড়রা দক্ষ হলেও তারা ভালো করতে পারেনি৷ তাদের আরও উন্নতি করতে হবে৷ নইলে প্রতিযোগিতায় টিকে থাকা যাবে না,'' বলেন মানচিনি৷ বুন্ডেসলিগার অপর ক্লাব শালকে নিজেদের মাঠে ২-১ গোলে এগিয়ে থেকেও শেষ মিনিটে গোল খেয়ে পয়েন্ট হারাতে বাধ্য হয়৷ তাদের প্রতিপক্ষ ছিল ফ্রান্সের মঁপেলিয়ে৷ চ্যাম্পিয়নস লিগের চলতি সপ্তাহে জার্মান ক্লাবগুলোর দুরবস্থা হলেও স্প্যানিশ চারটি ক্লাবই জয় পেয়েছে৷ মঙ্গলবার বার্সেলোনা আর ভ্যালেন্সিয়ার জয়ের পর বুধবার জিতেছে রেয়াল মাদ্রিদ আর মালাগা৷ রেয়ালের পক্ষে ক্রিস্টিয়ানো রোনালদো চ্যাম্পিয়নস লিগে তাঁর প্রথম হ্যাট্রিক করেন৷ ফলে আয়াক্স আমস্টারডামের বিরুদ্ধে ৪-১ গোলের জয় পায় রেয়াল৷ অন্যদিকে, মালাগা ৩-০ গোলের জয় পেয়েছে আন্ডেয়ার্লেখটের বিরুদ্ধে৷ জেডএইচ/ডিজি (এএফপি, রয়টার্স)",
  "manualKeyPhrases" : [ "ড্র", "পেনাল্টি", "শালকে", "ডর্টমুন্ড", "বালোতেল্লি", "পয়েন্ট" ],
  "automaticKeyPhrases" : [ "" ]
}