{
  "docID" : 16125,
  "source" : "http://www.dw.com/",
  "lang" : "BN",
  "url" : "http://www.dw.com/bn/জ্যাকসনের-থ্রিলার-জ্যাকেট-বিক্রি-হল-১৮-মিলিয়ন-ডলারে/a-15191563",
  "title" : "জ্যাকসনের ‘থ্রিলার' জ্যাকেট বিক্রি হল ১.৮ মিলিয়ন ডলারে",
  "date" : "27.06.2011",
  "writter" : "",
  "categories" : [ "বিনোদন" ],
  "article" : "মাইকেল জ্যাকসনের থ্রিলার গানটি মনে পড়ছে? মনে আছে লাল জ্যাকেটটির কথা? সেই জ্যাকেটটি গতকাল নিলামে বিক্রি হয়েছে৷ দাম? মাত্র ১.৮ মিলিয়ন ডলার৷ গত শনিবার ছিল প্রয়াত কিং অফ পপ মাইকেল জ্যাকসন'এর দ্বিতীয় মৃত্যুবার্ষিকী৷ সেই উপলক্ষ্যও যোগ হয়েছিল এই নিলামে৷ এর আগে বেশ কয়েকবার ‘জ্যাকেটটি বিক্রি হবে' – এমন কথা শোনা যাচ্ছিল৷ দাম উঠেছিল দুই থেকে চার লক্ষ ডলারের কাছাকাছি৷ জ্যাকেটটির হাতে ‘লাভ মাইকেল জ্যাকসন' বা মাইকেল জ্যাকসনের পক্ষ থেকে ভালবাসা লেখা রয়েছে৷ এবং তা মাইকেল জ্যাকসনের নিজের হাতে লেখা৷ তবে কে জ্যাকেটটি কিনেছে প্রথমে তা জানা যায়নি৷ ক্রেতার গোপনীয়তা রক্ষা করতে তার নাম, ঠিকানা গোপন রাখা হয়েছিল৷ পরে জানা যায় তাঁর নাম মিল্টন ভেরেট৷ তিনি টেক্সাস রাজ্যের এক ব্যবসায়ী৷ নিলাম কেন্দ্র জুলিয়েন জানিয়েছে, বিংশ শতাব্দীতে যত মূল্যবান এবং বিরল পোশাক তৈরি হয়েছে, মাইকেল জ্যাকসনের এই জ্যাকেটটি তাদের মধ্যে সবচেয়ে জনপ্রিয় এবং সবচেয়ে পরিচিত৷ থ্রিলার গানের ভিডিওর পরপরই জ্যাকেটটির কপি তৈরি হয়েছে কয়েক হাজার৷ বাজারে ছাড়ার পরপরই মাইকেল জ্যাকসনের ফ্যানরা তা লুফে নিয়েছে৷ ক্রেজে পরিণত হয়েছিলেন মাইকেল জ্যাকসন, থ্রিলার এবং এই লাল রঙের জ্যাকেট৷ জুলিয়েন অকশান হাউজ জানিয়েছে ১.৮ মিলিয়ন ডলার দিয়ে বিশ্বের দরিদ্র এবং অভুক্ত শিশুদের সাহায্য করা হবে৷ প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "মাইকেল", "লাল", "জ্যাকেট", "জ্যাকসন", "থ্রিলার", "নিলাম" ],
  "automaticKeyPhrases" : [ "" ]
}