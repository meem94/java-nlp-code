{
  "docID" : 16046,
  "source" : "http://www.dw.com/",
  "lang" : "BN",
  "url" : "http://www.dw.com/bn/মধ্যপ্রাচ্য-সংকট-নিরসনে-জোর-কূটনৈতিক-তৎপরতা/a-16391415",
  "title" : "মধ্যপ্রাচ্য সংকট নিরসনে জোর কূটনৈতিক তৎপরতা",
  "date" : "20.11.2012",
  "writter" : "",
  "categories" : [ "বিশ্ব" ],
  "article" : "গাজা-ইসরায়েল সংকট নিরসনে শুরু হয়েছে জোর কূটনৈতিক তৎপরতা৷ জাতিসংঘের মহাসচিব বান কি-মুন থেকে শুরু করে মার্কিন প্রেসিডেন্ট ও পররাষ্ট্রমন্ত্রী এই প্রচেষ্টায় যোগ দিয়েছেন৷ জাতিসংঘের মহাসচিব বান কি-মুন আলোচনার জন্য এখন কায়রোয় রয়েছেন৷ তিনি অবিলম্বে যুদ্ধবিরতির আহ্বান জানিয়েছেন৷ কায়রোয় তিনি প্রথমে আরব লিগের প্রধান নাবিল আল আরাবির সঙ্গে আলোচনা করেন৷ এরপর মিশরের প্রেসিডেন্ট মোহাম্মদ মুরসির সঙ্গে কথা বলবেন বান কি-মুন৷ মিশর থেকে জাতিসংঘের মহাসচিব যাবেন ইসরায়েলে৷ সেখানে তিনি প্রধানমন্ত্রী বেনইয়ামিন নেতানিয়াহুর সঙ্গে আলোচনায় মিলিত হবেন৷ এদিকে, মার্কিন প্রেসিডেন্ট বারাক ওবামা সোমবার রাতে টেলিফোনে কথা বলেছেন মিশরের প্রেসিডেন্ট ও ইসরায়েলের প্রধানমন্ত্রীর সঙ্গে৷ এরপর তিনি পররাষ্ট্রমন্ত্রী হিলারি ক্লিন্টনকে মধ্যপ্রাচ্যে পাঠানোর সিদ্ধান্ত নেন৷ ফলে আজ মঙ্গলবার কম্বোডিয়ায় পূর্ব এশিয়া সম্মেলন শেষে ক্লিন্টন মধ্যপ্রাচ্যের উদ্দেশ্য রওয়ানা হবেন৷ ইসরায়েল ও ফিলিস্তিনের কর্মকর্তারা জানিয়েছেন, বুধবার ক্লিন্টন তাদের অঞ্চল সফর করবেন৷ মিশরের পররাষ্ট্রমন্ত্রীর নেতৃত্বে আরব লিগের নয় সদস্যের এক প্রতিনিধি দল মঙ্গলবার দিনের শেষে গাজায় যাবেন৷ এদিকে ইসরায়েল জানিয়েছে, তারা কূটনৈতিক তৎপরতার সফলতার জন্য আপাতত গাজায় ভূমি থেকে হামলার হুমকি থেকে দূরে সরে আসছে৷ তবে সোমবার সারা রাত ধরে গাজার প্রায় ১০০টি স্থাপনায় আকাশ থেকে হামলা চালিয়েছে ইসরায়েল৷ এর মধ্যে অস্ত্রাগার আর ন্যাশনাল ইসলামিক ব্যাংকের গাজা সদর দপ্তর রয়েছে৷ একই সময়ে গাজা থেকে ইসরায়েলের দিকে ১৬টি ক্ষেপণাস্ত্র নিক্ষেপ করেছে হামাস৷ ইসরায়েলি হামলায় এখন পর্যন্ত প্রায় ১১০ জন ফিলিস্তিনি নিহত হয়েছে৷ যাদের বেশিরভাগই সাধারণ নাগরিক৷ এর মধ্যে ২৭ জন শিশুও রয়েছে৷ আর হামাসের রকেট হামলায় নিহত ইসরায়েলির সংখ্যা তিন৷ জেডএইচ/ডিজি (রয়টার্স, এএফপি)",
  "manualKeyPhrases" : [ "কূটনৈতিক তৎপরতা", "ইসরায়েল", "গাজা", "বান কি-মুন", "সংকট" ],
  "automaticKeyPhrases" : [ "" ]
}