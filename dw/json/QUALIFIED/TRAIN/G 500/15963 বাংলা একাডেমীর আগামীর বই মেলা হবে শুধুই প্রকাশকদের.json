{
  "docID" : 15963,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলা-একাডেমীর-আগামীর-বই-মেলা-হবে-শুধুই-প্রকাশকদের/a-15776599",
  "title" : "বাংলা একাডেমীর আগামীর বই মেলা হবে শুধুই প্রকাশকদের",
  "date" : "01.03.2012",
  "writter" : "",
  "categories" : [ "বিশ্ব" ],
  "article" : "যাদের মৌলিক প্রকাশনা নেই, তারা বই মেলায় স্টল পাবেননা৷ আর বই মেলাকে দেয়া হবে আন্তর্জাতিক মাত্রা৷ ডয়চে ভলেকে একথা জানিয়েছেন একাডেমীর মহাপরিচালক শামসুজ্জামান খান৷ এবার বই মেলায় বাংলা একাডেমী চত্বর ছাড়িয়ে স্টল বরাদ্দ দেয়া হয়েছিল সামনের সড়কেও৷ স্টল বরাদ্দ দেয়া হয় নানা সামাজিক এবং সাংস্কৃতিক সংগঠনকে৷ কিন্তু এ নিয়ে একাডেমীর তিক্ত অভিজ্ঞতা হয়েছে৷ এমনকি বিভিন্ন সংগঠনের নামে স্টল নিয়ে পরে তা বিক্রি করে দেয়ার মতো অভিযোগও পেয়েছেন তারা৷ জানালেন বাংলা একাডিমীর মহাপরিচালক শামসুজ্জামান খান৷ তিনি জানান, তাই বাংলা একাডেমী সিদ্ধান্ত নিয়েছে আগামী বই মেলা থেকে প্রকাশকদের বাইরে কেউ মেলায় স্টল পাবেননা৷ আর মেলার কলেবরও একাডেমী চত্বরের মধ্যেই সীমাবদ্ধ রাখা হবে৷ এর ফলে মেলা প্রকৃতই প্রকাশক, লেখক আর পাঠকদের মেলায় পরিণত হবে৷ এতে নানা সংগঠনের নামে স্টল বরাদ্দ নিয়ে তা বিক্রি করা অথবা রুচিহীন বই বিক্রি বন্ধ হবে৷ একাডেমীর মহাপরিচালক ডয়চে ভেলে'র ভিন্ন এক প্রশ্নের জবাবে বলেন, বাংলা একাডেমীর অমর একুশে গ্রন্থ মেলাকে আন্তর্জাতিক মেলায় রূপ দেয়ার সুযোগ নেই৷ কারণ এর সঙ্গে মহান ভাষা আন্দোলনের চেতনা জড়িত৷ তবে এই বই মেলাকে আন্তর্জাতিক মাত্রা দেয়া সম্ভব এবং তা শুরু হয়েছে৷ তিনি উদাহরণ দিয়ে বলেন, গত বই মেলায় নোবেল বিজয়ী অমর্ত্য সেনকে আমন্ত্রণ জানানো হয়েছিল৷ আর এবার আসেন উইলিয়াম রাদিচি৷ এভাবে বই মেলায় বিশ্বের বিভিন্ন দেশের বাংলা ভাষাপ্রেমী বা পন্ডিতদের আমন্ত্রণ জানান হবে৷ শামসুজ্জামান খান জানান, বাংলা একাডেমীর অমর একুশে গ্রন্থ মেলার অনন্য বৈশিষ্ট্য রয়েছে৷ বিশ্বের কোনো দেশেই একমাস ধরে বই মেলা হয়না৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বাংলা একাডেমী", "ডয়চে ভেলে", "স্টল", "প্রকাশক", "আগামী বই মেলা" ],
  "automaticKeyPhrases" : [ "" ]
}