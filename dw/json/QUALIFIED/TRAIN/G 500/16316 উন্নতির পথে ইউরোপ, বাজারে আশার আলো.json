{
  "docID" : 16316,
  "source" : "http://www.dw.com/",
  "lang" : "BN",
  "url" : "http://www.dw.com/bn/উন্নতির-পথে-ইউরোপ-বাজারে-আশার-আলো/a-17440532",
  "title" : "উন্নতির পথে ইউরোপ, বাজারে আশার আলো",
  "date" : "19.02.2014",
  "writter" : "",
  "categories" : [ "জার্মানি ইউরোপ" ],
  "article" : "২০১৩ সালে ধীরে হলেও প্রবৃদ্ধির পথে ফিরেছে ইউরো এলাকা৷ ইটালিতেও আগামী সরকারকে ঘিরে আশার আলো দেখা যাচ্ছে৷ ব্যাংকিং ইউনিয়নের কাঠামো দ্রুত চূড়ান্ত করে ভবিষ্যতে সংকট কাটানোর উদ্যোগ নিচ্ছেন অর্থমন্ত্রীরা৷ ২০১৩ সালের শেষে প্রত্যাশার তুলনায় বেশি প্রবৃদ্ধি দেখা গেছে৷ বিশেষ করে ইউরো এলাকার দুই দুর্বল অর্থনৈতিক দেশ ফ্রান্স ও ইটালির বাজার কিছুটা চাঙ্গা হয়ে উঠেছে৷ সেখানেও আশার আলো দেখা যাচ্ছে৷ ইটালির নতুন সরকার সংস্কারের কাজ আরও তরান্বিত করবে, এমনটা ধরে নিয়ে রেটিং এজেন্সি মুডিস সে দেশ সম্পর্কে ইতিবাচক মূল্যায়ন প্রকাশ করেছে৷ ফলে ঋণের বাজারে ইটালির সুদের হারও অনেক কমে গেছে৷ সংকট শুরু হওয়ার পর ইটালিতে পর পর দু'জন প্রধানমন্ত্রী তাঁদের কাজ চালিয়ে যেতে পারেননি৷ এবার তরুণ প্রধানমন্ত্রী হিসেবে সরকার গঠন করতে পারলে মাটেও রেনসি কতটা সফল হবেন, সে দিকেই সবার নজর৷ তবে সরকার গঠনের পর তিনি সংস্কারের কাজ চালিয়ে যাবার অঙ্গীকার করেছেন, যাতে দেশের অর্থনীতি অতীতের দুর্বলতা কাটিয়ে আবার চাঙ্গা হয়ে উঠতে পারে৷ এক স্থিতিশীল সরকার ও একগুচ্ছ পদক্ষেপের মাধ্যমে ইটালিকে দ্রুত চাঙ্গা করতে চান তিনি৷ ফ্রান্সে ধীরে হলেও উন্নতির লক্ষণ দেখা যাচ্ছে৷ গ্রিসের জন্য বেলআউট কর্মসূচি ২০১৪ সালের শেষেই শেষ হয়ে যাওয়ার কথা৷ সে দেশের সরকারের সঙ্গে দাতাদের মতবিরোধ কাটিয়ে দ্রুত অগ্রগতির চেষ্টা চলছে৷ ইউরোপের উন্নতির পথে ভবিষ্যতে বাধা প্রতিরোধ করতে সক্রিয় রাজনীতিকরা৷ ভবিষ্যতে কোনো ব্যাংক ফেল করলে সেটিকে বাঁচাতে যাতে সাধারণ করদাতাদের অর্থে হাত না পড়ে, সেই লক্ষ্যে ইউরো এলাকার অর্থমন্ত্রীরা সোমবার এ বিষয়ে আলোচনা করেছেন৷ প্রস্তাবিত ব্যাংকিং ইউনিয়নের অংশ হিসেবেই এই কাঠামো প্রস্তুত করা হচ্ছে৷ এখন তাঁদের ইউরোপীয় পার্লামেন্টের সঙ্গে ঐকমত্যে আসতে হবে৷ আগামী মে মাসে নির্বাচনের আগেই এই কাজ সেরে ফেলার জন্য চাপ বাড়ছে৷ লেনদেনের উপর কর চাপানোর পরিকল্পনাও কার্যকর করতে চায় ফ্রান্সের মতো বেশ কিছু দেশ৷ জার্মানি সহ আরও ৯টি দেশ এই প্রস্তাবে সায় দিচ্ছে, তবে খুঁটিনাটি কিছু বিষয় নিয়ে আলোচনা চলছে৷ ব্রিটেন এই ধরনের হস্তক্ষেপের বিরোধিতা করছে৷ অনেক বিশেষজ্ঞের মতে, ইউরোপীয় সমন্বয় প্রক্রিয়া থেকে বিচ্ছিন্ন হয়ে পড়লে আর্থিক কেন্দ্র হিসেবে লন্ডন ধীরে ধীরে তার গুরুত্ব হারাবে৷ এসবি/ডিজি (ডিপিএ, রয়টার্স, এএফপি, এপি)",
  "manualKeyPhrases" : [ "প্রবৃদ্ধি", "আশার আলো", "ইউরো", "২০১৩", "কাঠামো", "সংকট", "উদ্যোগ", "সরকার" ],
  "automaticKeyPhrases" : [ "" ]
}