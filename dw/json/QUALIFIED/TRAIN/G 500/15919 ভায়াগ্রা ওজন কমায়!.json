{
  "docID" : 15919,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভায়াগ্রা-ওজন-কমায়/a-16759184",
  "title" : "ভায়াগ্রা ওজন কমায়!",
  "date" : "21.04.2013",
  "writter" : "ডিয়ানা ফং/এআই",
  "categories" : [ "স্বাস্থ্য" ],
  "article" : "নিয়মিত ভায়াগ্রা সেবন ওজন কমাতে সহায়ক৷ জার্মান বিজ্ঞানীদের গবেষণা থেকে জানা গেছে এই তথ্য৷ তবে আপাতত এই সত্যটি প্রযোজ্য ইদুরের ক্ষেত্রে৷ কেননা, গবেষণা হয়েছে ইঁদুরের উপর, মানুষের উপর নয়৷ বিশ্বের তিন কোটি মানুষ বর্তমানে যৌনক্ষমতা বাড়াতে সিলডেনাফিল বা ভায়াগ্রা সেবন করেন৷ মার্কিন ওষুধ কোম্পানি ফাইজারের দেওয়া তথ্য এটি৷ ১৯৯৮ সাল থেকে ডায়মন্ড সাদৃশ্য ভায়াগ্রা তৈরি করছে এই প্রতিষ্ঠানটি৷ সম্প্রতি বন বিশ্ববিদ্যালয়ের একদল বিজ্ঞানী পরীক্ষা করে দেখেছেন, প্রতিদিন ভায়াগ্রা গ্রহণের মাধ্যমে শরীরের ওজন নিয়ন্ত্রণে রাখা সম্ভব৷ বিজ্ঞানীরা তাদের পরীক্ষার জন্য ব্যবহার করেছেন ইঁদুর৷ এজন্য দুই দল ইঁদুরকে মাত্রাতিরিক্ত চর্বিযুক্ত খাবার খাওয়ানো হয়েছে৷ একদলকে নিয়মিত দেওয়া হয়েছে ভায়াগ্রা৷ পরবর্তীতে পরীক্ষা করে দেখা গেছে, প্রতিদিন ভায়াগ্রা গ্রহণ করা ইদুরগুলোর ওজন তেমন একটা বাড়েনি৷ উল্টো ভায়াগ্রা না নেওয়া ইঁদুরের দলের অনুপাতে তাদের ওজন কমেছে প্রায় ১৫ শতাংশ! স্বাভাবিকভাবেই পরীক্ষার এই ফলাফলে সন্তুষ্ট বিজ্ঞানীরা৷ কেননা, ১৫ শতাংশ ওজনের ব্যবধান কম কথা নয়৷ তবে মানবদেহের ওজন এভাবে কমানো বা নিয়ন্ত্রণ সম্ভব কিনা তা এখনো দীর্ঘ গবেষণার বিষয়৷ কেননা, কোন পুরুষই প্রতিদিন ভায়াগ্রা গ্রহণ করেন না৷ তারা ভায়াগ্রা গ্রহণ করেন প্রয়োজন অনুসারে৷ তাছাড়া নিয়মিত ভায়াগ্রা গ্রহণ স্বাস্থ্যের জন্যও অত্যন্ত ক্ষতিকর৷ ফলে ইঁদুরের মতো ভায়াগ্রা প্রতিদিন পুরুষের দেহে প্রবেশ করানো সম্ভব নয়৷ তাই এই প্রতিবেদন পড়ার পর ওজন কমানোর আশায় ভায়াগ্রা গ্রহণের মাত্রা না বাড়ানোর পরামর্শ দিয়েছেন বিজ্ঞানীরা৷ বিষয়টি এখনো পরীক্ষাধীন রয়েছে৷ ওজন কমানোর ক্ষেত্রে পরামর্শ হচ্ছে, কম-চর্বিযুক্ত খাবার খান, কম মদ্যপান করুন এবং বেশি করে ব্যায়াম করুন৷",
  "manualKeyPhrases" : [ "ভায়াগ্রা", "ইঁদুর", "ওজন", "সেবন", "জার্মান", "ডায়মন্ড", "যৌনক্ষমতা" ],
  "automaticKeyPhrases" : [ "" ]
}