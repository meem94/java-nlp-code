{
  "docID" : 16385,
  "source" : "http://www.dw.com/",
  "lang" : "BN",
  "url" : "http://www.dw.com/bn/টুইটারে-শ্বশুর-জানালেন-পুত্রবধূ-সন্তানসম্ভবা/a-15180282",
  "title" : "টুইটারে শ্বশুর জানালেন পুত্রবধূ সন্তানসম্ভবা",
  "date" : "22.06.2011",
  "writter" : "",
  "categories" : [ "বিনোদন" ],
  "article" : "শ্বশুর অমিতাভ বচ্চন, পুত্রবধূ ঐশ্বর্য রাই বচ্চন, ছেলে অভিষেক বচ্চন৷ এমন তারকাখচিত পরিবারে নতুন সদস্য আসার খবর এলো টুইটার থেকে৷ বহুকাল ধরেই জল্পনা-কল্পনা চলছিল৷ এতদিন বিয়ে হয়েছে, সন্তান কই? তবে কি...? এই প্রশ্নকে ঘিরে নানা গুজব বচ্চন পরিবারকে বেশ আহত করেছিল৷ এবার ঐশ্বর্য সন্তানসম্ভবা হওয়ার পর সিনিয়ার বচ্চন আর দেরি করেন নি৷ পরিবারের কর্তা হিসেবে তিনিই মঙ্গলবার রাতে নিজের ‘সম্প্রসারিত টুইটার পরিবার'কে জানিয়ে দিলেন এই সুখবর৷ বার্তাটিও চমৎকার – ‘‘খবর আছে, খবর আছে, খবর আছে৷ আমি ঠাকুরদা বা দাদা হতে চলেছি৷ ঐশ্বর্য সন্তানসম্ভবা৷ আমি খুবই খুশি ও রোমাঞ্চিত৷'' বার্তা লেখার মাত্র এক ঘণ্টার মধ্যে ‘টুইটার পরিবার' থেকে ২,৮৪৩টি শুভেচ্ছা-বার্তা পেয়ে বচ্চন আবেগে আপ্লুত হয়ে পড়েন৷ বুধবার সকালে নিজের ব্লগ সাইট ‘বিগআড্ডা ডট কম'এ তিনি আরো লেখেন, চারিদিকে এখন শুধু আনন্দের ঢেউ বইছে৷ ২০০৭ সালের এপ্রিল মাসে ঐশ্বর্য ও অভিষেকের বিয়ে হয়৷ এখন ঐশ্বর্যের বয়স ৩৭, স্বামীর ৩৫৷ গত কয়েক সপ্তাহ ধরে সংবাদ মাধ্যমে ঐশ্বর্যের ওজন বাড়া-কমা নিয়ে বেশ জল্পনা-কল্পনা চলছিল৷ তবে বচ্চন পরিবারে তৃতীয় প্রজন্মের আগমনের ঘটনা এই প্রথম নয়৷ অভিষেকের বোন শ্বেতার দুই সন্তান রয়েছে, যারা তাদের নানার খুবই প্রিয়৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "টুইটার", "ঐশ্বর্য রাই বচ্চন", "পুত্রবধূ", "শ্বশুর", "অমিতাভ বচ্চন", "অভিষেক বচ্চন" ],
  "automaticKeyPhrases" : [ "" ]
}