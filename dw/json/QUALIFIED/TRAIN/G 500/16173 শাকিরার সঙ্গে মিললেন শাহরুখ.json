{
  "docID" : 16173,
  "source" : "http://www.dw.com/",
  "lang" : "BN",
  "url" : "http://www.dw.com/bn/শাকিরার-সঙ্গে-মিললেন-শাহরুখ/a-5792617",
  "title" : "শাকিরার সঙ্গে মিললেন শাহরুখ",
  "date" : "14.07.2010",
  "writter" : "",
  "categories" : [ "বিনোদন" ],
  "article" : "বলিউড বাদশাহ শাহরুখ খান ও তাঁর পরিবার দক্ষিণ আফ্রিকায় মিলেছিলেন পপ সম্রাজ্ঞী শাকিরার সঙ্গে৷ এই তো কয়েকদিন আগে৷ বিশ্বকাপ ফুটবল আসরের ফাইনাল দেখা আর আফ্রিকা ঘুরে বেড়ানো ছিল শাহরুখ পরিবারের উদ্দেশ্য৷ মানে রথ দেখা আর কলা বেচা- দুটিই এক সঙ্গে৷ পরিবারের সদস্য, অর্থাৎ স্ত্রী গৌরি আর দুই সন্তান আরিয়ান ও সুহানার সময়টা সেখানে বেশ কেটেছে৷ আর কাটবেই বা না কেন! তারা যে সেখানে বেশ খানিকটা সময় কাটিয়েছেন শাকিরার সঙ্গে৷ আর কলম্বিয়ার গানকন্যা সাকিরার সঙ্গে সময় কাটিয়ে বেশ উৎফুল্ল পুরো পরিবার৷ টুইটারে নিজের অ্যাকাউন্টে গিয়ে তাই টুইট করলেন শাহরুখ৷ লিখলেন, ‘শাকিরা হচ্ছে এক কথায় চমৎকার এবং বন্ধুবৎসল৷ হৃদয় দিয়ে মিশতে পারেন তিনি৷ বাচ্চাদের যে মমতা আর ভালোবাসা তিনি দেখিয়েছেন, তা সত্যিই অতুলনীয়৷' কেবল এই কথা দিয়েই শেষ করেননি শাকিরার গুণবন্দনা৷ বলেছেন, ‘শাকিরা মানুষকে ভালোবাসতে পারে, যা অকৃত্রিম৷ আর তাই তিনি রকস্টার৷' বললেন, ‘আমার নামটি বেশ শুদ্ধভাবে উচ্চারণ করেছেন তিনি৷' শাহরুখের কথায়, ‘আমি এর আগে এত উচ্ছ্বসিত হইনি, যতটা হয়েছি শাকিরার সঙ্গে এবার সাক্ষাৎ করে৷' তিনি আমার পরিবারের কাছে সব সময় শ্রদ্ধার পাত্রী হিসাবে থাকবেন৷ শেষ কথাটি এভাবে বললেন শাহরুখ, ‘শাকিরা তুমি ভালো থাকো৷ তোমার সঙ্গে সাক্ষাতের পর আমার পরিবার, মানে আমার সন্তানেরা আমাকে এখন সত্যিই বিশাল নায়ক হিসাবে দেখছে৷ তোমাকে ধন্যবাদ৷ বিধাতা তোমার মঙ্গল করুন৷' প্রতিবেদন: সাগর সরওয়ার সম্পাদনা: আব্দুল্লাহ আল-ফারূক",
  "manualKeyPhrases" : [ "খান", "শাকিরা", "শাহরুখ", "ফুটবল", "বিশ্বকাপ" ],
  "automaticKeyPhrases" : [ "" ]
}