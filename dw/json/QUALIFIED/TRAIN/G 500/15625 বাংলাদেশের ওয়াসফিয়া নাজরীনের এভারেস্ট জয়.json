{
  "docID" : 15625,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-ওয়াসফিয়া-নাজরীনের-এভারেস্ট-জয়/a-15979287",
  "title" : "বাংলাদেশের ওয়াসফিয়া নাজরীনের এভারেস্ট জয়",
  "date" : "26.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশের আরো এক নারী ওয়াসফিয়া নাজরীন এভারেস্টের চুড়ায় উঠেছেন৷ শীর্ষ চুড়ায় উড়িয়েছেন বাংলাদেশের পতাকা৷ প্রথম নারী নিশাত মজুমদারের ঠিক একসপ্তাহের মাথায় বাংলাদেশের ২য় নারী হিসেবে ওয়াসফিয়া নাজরীন এই গৌরব অর্জন করলেন৷ প্রধানমন্ত্রী শেখ হাসিনা এবং বিরোধী দলীয় নেতা খালেদা জিয়া তাকে অভিনন্দন জানিয়েছেন৷ ওয়াসফিয়া নাজরীন শনিবার সকালে পৃথিবীর সর্বোচ্চ শৃঙ্গে পা রাখেন৷ পা রাখার পর তিনি সেখান থেকে স্যাটেলাইট ফোনে কথা বলেন ‘বাংলাদেশ অন সেভেন সামিট'-এর মুখপাত্র করভী রাসখান্দ-এর সঙ্গে৷ বাংলাদেশের স্বাধীনতার ৪০ বছর উপলক্ষ্যে ওয়াসফিয়া নাজরীনের এভারেস্টসহ বিশ্বের ৭ শীর্ষ পর্বত শৃঙ্গে আরোহনের পরিকল্পনাকারী সংগঠন ‘বাংলাদেশ অন সেভেন সামিট'৷ করভী জানান, ওয়াসফিয়ার আবেগ তাদেরও আপ্লুত করেছে৷ ওয়াসফিয়া এভারেস্টের আগে আফ্রিকার কিলিমানজারো এবং দক্ষিন অ্যামেরিকার অ্যাকোনকাগুয়া জয় করেছেন৷ এদিকে তাঁর এভারেস্ট জয়ের খবরে গর্বিত তাঁর বাবা নাজি আহমেদ এবং মা মালিহা চৌধুরী৷ ওয়াসফিয়া নাজরীন বাংলাদেশের সর্বকনিষ্ঠ এভারেস্ট জয়ী৷ তাঁর বয়স এখন ২৭ ৷ আগে একটি বেসরকারী সংস্থায় কাজ করলেও তিনি চাকরি ছেড়ে দিয়ে পর্বতারোহনের জন্য ‘বাংলাদেশ অন সেভেন সামিট' গঠন করেন৷ মুসা ইব্রাহীম প্রথম বাংলাদেশি হিসেবে ২০১০ সালের ২৩শে মে এভারেস্ট জয় করেন৷ এরপর এম এ মুহিত৷ ৩য় বাংলাদেশি এবং প্রথম নারী হিসেবে নিশাত মজুমদার এভারেস্টের চুড়ায় পা রাখেন গত ১৯শে মে৷ আর সর্বশেষ ওয়াসফিয়া নাজরীন৷ সব কিছু ঠিকঠাক তাকলে আগামী ২ দিনের মধ্যে তিনি নীচে নেমে আসবেন৷ আর নিশাত মজুমদার পর্বত থেকে নেমে এখন কাঠমান্ডুর পথে রয়েছেন৷তিনি গত শনিবার এভারেস্টের চুড়ায় ওঠেন৷ প্রতিবেদন: হারুন উর রশীদ স্বপন, ঢাকা সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "ওয়াসফিয়া", "জয়", "এভারেস্ট", "নাজরীনের", "বাংলাদেশের" ],
  "automaticKeyPhrases" : [ "" ]
}