{
  "docID" : 16120,
  "source" : "http://www.dw.com/",
  "lang" : "BN",
  "url" : "http://www.dw.com/bn/গাগা-ক্যাটিকে-ছাড়িয়ে-আলোচনায়-বিয়নসে/a-15350456",
  "title" : "গাগা-ক্যাটিকে ছাড়িয়ে আলোচনায় বিয়নসে",
  "date" : "29.08.2011",
  "writter" : "",
  "categories" : [ "বিনোদন" ],
  "article" : "এবছরের এমটিভি ভিডিও মিউজিক অ্যাওয়ার্ড মোটামুটি ভাগাভাগি করে নিলেন লেডি গাগা এবং কেটি পেরি৷ গাগা দু'টি এবং পেরি বেস্ট ভিডিসহ তিনটি অ্যাওয়ার্ড জয় করে নিয়েছেন৷ তবে, তাঁদের ছাপিয়ে আলোচনায় বিয়নসে৷ এমটিভি অ্যাওয়ার্ড অনুষ্ঠানে বরাবরই ব্যতিক্রমী কিছুর সন্ধান পাওয়া যায়৷ এই যেমন গত বছর, লেডি গাগা'র ‘মিট ড্রেস' ছিল আলোচনায়৷ এবার মানে, রবিবার রাতে, লস এঞ্জেলস-এ সবার নজর ছিল বিয়নসে-এর ‘বেবি বাম্প'-এর দিকে৷ এমটিভি'র অনুষ্ঠানেই আনুষ্ঠানিকভাবে জানা গেল, বিয়নসে অন্তঃসত্ত্বা৷ গত কয়েকমাস ধরেই জোর গুঞ্জন ছিল মা হতে চলেছেন বিয়নসে৷ এই সংগীত তারকা অবশ্য আগেভাগেই জানিয়েছিলেন, ঠিক ৩০ বছরে মা হবেন তিনি৷ বলাবাহুল্য, বর্তমানে বিয়নসের বয়স ২৯ বছর৷ তবে ঠিক ৪ সেপ্টেম্বর ৩০-এ পা রাখবেন তিনি৷ ফলে, গুজব এবার সত্যি৷ অনাগত শিশুর বাবা নামকরা সংগীত শিল্পী জেয়-জি৷ বিয়নসের সঙ্গে তিনি বসবাস করছেন ২০০২ সাল থেকে৷ ২০০৮ সালে বিবাহবন্ধনে আবদ্ধ হন এই দম্পতি৷ এমটিভি অ্যাওয়ার্ড কে পেল, তার চেয়ে বিয়নসের অন্তঃসত্ত্বার খবরই গণমাধ্যমে বিকাচ্ছে বেশি৷ তবে ছোট্ট করে অ্যাওয়ার্ড-এর খবরও জেনে নেওয়া যাক৷ এমটিভি'র সেরা ভিডিও পুরস্কারটি পেয়েছেন কেটি পেরি, ‘ফায়ারওয়ার্ক' গানের জন্য৷ এছাড়া ‘ই.টি.'-র জন্য ‘বেস্ট কোলাবোরেশন' অ্যাওয়ার্ড এবং একই মিউজিক ভিডিও'র স্পেশাল এফেক্টের জন্যও একটি ছোটখাট অ্যাওয়ার্ড জয় করেছেন তিনি৷ অন্যদিকে, লেডি গাগা'র ভাগ্যে জুটিছে ‘বেস্ট ফিমেল ভিডিও' এবং ‘বেস্ট মেসেজ ভিডিও' অ্যাওয়ার্ড৷ সংগীত তারকা ব্রিটনি স্পেয়ার্স জয় করেছেন ‘বেস্ট পপ ভিডিও' অ্যাওয়ার্ড৷ ‘টিল দ্য ওয়ার্ল্ড এন্ডস' গানটির জন্য এই সম্মাননা জয় করেন ব্রিটনি৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বিয়নসে", "অ্যাওয়ার্ড", "লেডি", "এমটিভি", "ভিডিও", "গাগা" ],
  "automaticKeyPhrases" : [ "" ]
}