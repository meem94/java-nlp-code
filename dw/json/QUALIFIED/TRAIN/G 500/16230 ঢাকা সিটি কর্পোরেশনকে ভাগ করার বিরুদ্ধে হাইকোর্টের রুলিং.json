{
  "docID" : 16230,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকা-সিটি-কর্পোরেশনকে-ভাগ-করার-বিরুদ্ধে-হাইকোর্টের-রুলিং/a-15567584",
  "title" : "ঢাকা সিটি কর্পোরেশনকে ভাগ করার বিরুদ্ধে হাইকোর্টের রুলিং",
  "date" : "01.12.2011",
  "writter" : "",
  "categories" : [ "বিশ্ব" ],
  "article" : "হাইকোর্টের এই রুলিং-এর পাশাপাশি নির্বাচন কমিশনার সাখাওয়াত হোসেন বলেছেন, ৯০ দিনের মধ্যে ঢাকার দুই সিটি কর্পোরেশনের নির্বাচন করা সম্ভব নয়৷ তাঁর মতে এ নিয়ে রাজনৈতিক জটিলতার সৃষ্টি হবে৷ সংসদে ঢাকা সিটি কর্পোরেশনকে দুই ভাগ করার বিল পাশ হয়েছে মঙ্গলবার৷ আর বুধবারই এর বিরুদ্ধে হাইকোর্টে রিট আবেদন করেন বিদায়ী মেয়র সাদেক হোসেন খোকা৷ বিচারপতি ফরিদ আহমেদ এবং বিচারপতি হাসান আরিফের বেঞ্চ রিটের ওপর শুনানি করে ৪ সপ্তাহের রুল জারি করেন৷ ঢাকা সিটি কর্পোরেশনকে দুই ভাগ করা কেন অসাংবিধানিক ঘোষণা করা হবেনা রুলে তা জানতে চেয়েছেন আদালত৷ তবে প্রশাসক নিয়োগের ব্যাপারে দুই বিচারপতি একমত হতে পারেননি৷ তাই বিষয়টি এখন নিষ্পত্তি করবে প্রধান বিচারপতির আদালত৷ জানালেন সাদেক হোসেন খোকার আইনজীবী ব্যারিস্টার আখতার ইমাম৷ এ্যাটর্নি জেনারেল মাহবুবে আলম বলেন, ঢাকা সিটি কর্পোরেশন দুইভাগ করা হয়েছে জনস্বার্থে৷ আর এখনো সংসদে পাশ হওয়া বিলটি আইনে পরিণত হয়নি৷ রাষ্ট্রপতির সম্মতির পর তা আইনে পরিণত হবে৷ আইন হওয়ার আগে তা আদালতে চ্যালেঞ্জ করা যায়না৷ এদিকে নির্বাচন কমিশনার সাখাওয়াত হোসেন বলেছেন, ৯০ দিনের মধ্যে ঢাকার দুই সিটি কর্পোরেশনের নির্বাচন করা সম্ভব নয়৷ আর এনিয়ে সরকার তাদের সঙ্গে কোন আলাপ আলোচনাও করেনি৷ তার মত এ নিয়ে রাজনৈতিক জটিলতার সৃষ্টি হবে৷ তাই ভেবে চিন্তে এগুতে হবে৷ অন্যদিকে বিএনপি ঢাকা সিটি কর্পোরেশনকে দুই ভাগ করার বিরুদ্ধে আন্দোলন শুরু করছে৷ আন্দোলনের কর্মসূচি কী হবে তা ঠিক করতে বিএনপির চেয়ারপার্সন রাতে দলের সিনিয়র নেতাদের সঙ্গে বৈঠক করেছেন৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "ঢাকা", "ভাগ", "বিরুদ্ধে", "করার", "কর্পোরেশনকে", "সিটি", "রুলিং" ],
  "automaticKeyPhrases" : [ "" ]
}