{
  "docID" : 16132,
  "source" : "http://www.dw.com/",
  "lang" : "BN",
  "url" : "http://www.dw.com/bn/আদমশুমারি-অনুযায়ী-বাংলাদেশের-জনসংখ্যা-১৪-কোটিরও-বেশি/a-15240097",
  "title" : "আদমশুমারি অনুযায়ী বাংলাদেশের জনসংখ্যা ১৪ কোটিরও বেশি",
  "date" : "16.07.2011",
  "writter" : "",
  "categories" : [ "বিশ্ব" ],
  "article" : "সর্বশেষ আদমশুমারি অনুযায়ী এখন দেশের মোট জনসংখ্যা ১৪ কোটি ২৩ লাখ ১৯ হাজার৷ জনসংখ্যা বৃদ্ধির হার ১.৩৪ শতাংশ৷ আর নারী-পুরুষ প্রায় সমান সমান৷ প্রতি বর্গকিলোমিটারে ৯৬৪ জন লোক বাস করে৷ চলতি বছরের ১৫ই মার্চ সারাদেশে একযোগে আদমশুমারি অনুষ্ঠিত হয়৷ আদমশুমারির তথ্য আজ আনুষ্ঠানিকভাবে প্রকাশ করেন পরিকল্পনামন্ত্রী এ কে খন্দকার৷ আগের আদমশুমারির চেয়ে সর্বশেষ আদমশুমারিতে জনসংখ্যা ১ কোটি ৮০ লাখ বেড়ে দাঁড়িয়েছে ১৪ কোটি ২৩ লাখের কিছু বেশি৷ প্রতি বর্গ কিলোমিটারে গড়ে বাস করে ৯৬৪ জন৷ তবে ঢাকায় প্রতি বর্গ কিলোমিটারে বাস করেন ৮,১১১ জন৷ জনসংখ্যা বৃদ্ধির হার ১.৩৪ শতাংশ৷ মোট পুরুষের সংখ্যা ৭ কোটি ১২ লাখ ৫৫ হাজার আর নারীর সংখ্যা ৭ কোটি ১০ লাখ ৬৫ হাজার৷ মোট পরিবার ৩ কোটি ২০ লাখ৷ পরিবার প্রতি সদস্য সংখ্যা গড়ে ৪.৪ জন৷ জাতিসংঘের হিসেব অনুযায়ী, বর্তমানে বাংলাদেশের জনসংখ্যা ১৪ কোটি ৮৭ লাখ৷ যা সর্বশেষ আদমশুমারির চেয়ে ৬৪ লাখ বেশি৷ এ প্রসঙ্গে রিপোর্ট প্রকাশ অনুষ্ঠানে উপস্থিত প্রধানমন্ত্রীর অর্থনীতি বিষয়ক উপদেষ্টা ড. মশিউর রহমান বলেন, গৃহগণনা পদ্ধতিতে আদমশুমারি করা হয়েছে৷ এই পদ্ধতিই সর্বাধুনিক এবং আন্তর্জাতিকভাবে স্বীকৃত৷ তবে এই পদ্ধতিতেও কিছু ভুল থাকতে পারে৷ তাই যাচাই বাছাই করার জন্য বিআইডিএসকে দায়িত্ব দেয়া হয়েছে৷ কোন বিচ্যুতি পেলে তারা তা সমন্বয় করবেন৷ আদমশুমারি অনুয়ায়ী বিভাগ ও জেলা হিসেবে সবচেয়ে বেশি জনসংখ্যা ঢাকায়৷ আর সিলেটে জনসংখ্যা সবচেয়ে কম হলেও সেখানে জনসংখ্যা বৃদ্ধির হার সবচেয়ে বেশি৷ প্রতিবেদন: হারুন উর রশীদ স্বপন, ঢাকা সম্পাদনা: অরুণ শঙ্কর চৌধুরী",
  "manualKeyPhrases" : [ "জনসংখ্যা", "১৪", "অনুযায়ী", "আদমশুমারি", "বাংলাদেশের", "বেশি" ],
  "automaticKeyPhrases" : [ "" ]
}