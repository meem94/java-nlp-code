{
  "docID" : 16586,
  "source" : "http://www.dw.com/",
  "lang" : "BN",
  "url" : "http://www.dw.com/bn/শেয়ার-বাজার-তারল্য-সংকটের-শিকার-লালি/a-16053853",
  "title" : "শেয়ার বাজার তারল্য সংকটের শিকার: লালি",
  "date" : "28.06.2012",
  "writter" : "",
  "categories" : [ "বিশ্ব" ],
  "article" : "বাংলাদেশের শেয়ার বাজার এখন তারল্য সংকটের শিকার৷ আর প্রাতিষ্ঠানিক বিনিয়োগকারীরা এই তারল্য সংকটের কারণেই শেয়ার বাজারে বিনিয়োগ করতে পারছেনা৷ তারা বিনিয়োগ না করলে শেয়ার বাজারে স্বাভাবিক অবস্থা ফিরিয়ে আনা সম্ভব নয়৷ শেয়ার বাজার এখন সূচকের দিক দিয়ে সবচেয়ে খারাপ অবস্থায় রয়েছে৷ আর এই পরিস্থিতিতে ক্ষুদ্র বিনিয়োগকারীদের একটি অংশ বাজারের বাইরে চলে যাচ্ছেন৷ আরো অনেকে আছেন যারা তাদের শেয়ার বিক্রি করতে পারলে বাজার ছেড়ে দেবেন৷ ঢাকা স্টক এক্সচেঞ্জের সিনিয়র ভাইস প্রেসিডন্ট আহমেদ রশিদ লালি ডয়চে ভেলেকে বলেন, এই সমস্যা সৃষ্টি হয়েছে তারল্য সংকটের কারণে৷ শুধু শেয়ার বাজার নয়, পুরো অর্থনীতিই এখন এই সংকটের মধ্যে রয়েছে৷ আর এটি ঠিক করতে হবে বাংলাদেশ ব্যাংককে৷ দীর্ঘদিন ধরে সংকোচনমূলক মুদ্রানীতির কারণে অর্থনীতি এখন প্রায় স্থবির হওয়ার পথে৷ তিনি বলেন, শেয়ার বাজারকে কখনোই ক্ষুদ্র বিনিয়োগকারীরা চাঙ্গা করতে পারেনা৷ কারণ তারা বাজারের মূল নিয়ামক নয়৷ বাজারের মূল নিয়ামক হল প্রাতিষ্ঠানিক বিনিয়োগকারীরা৷ কিন্তু তারা বাজারে আসছে না৷ কার‌ণ তারাও তারল্য সংকটের শিকার৷ তবে তিনি মনে করেন সামনে শেয়ার বাজারের জন্য সুখবর আছে৷ এজন্য বিনিয়োগকারীদের ধৈর্য্য ধরতে হবে৷ সামনে নতুন ৫০টি কোম্পানি শেয়ার বাজারে আসবে৷ দীর্ঘ মেয়াদে বাজেটের কিছু ইতিবাচক প্রভাব পড়বে৷ আর সরকার শেয়ার বাজারের জন্য যেসব প্রণোদনার কথা বলেছে তাও ধীরে ধীরে দেয়া হবে৷ আহমেদ রশিদ লালি বলেন তবে শর্ত আছে৷ শেয়ার বাজারের জন্য সিদ্ধান্ত নিতে হবে দেশের প্রেক্ষাপটে ও বাস্তবতার নিরিখে৷ বিশ্বব্যাংক ও আইএমএফ থেকে ঋণ নেয়ার জন্য যেন শেয়ার বাজার তাদের শর্ত অনুযায়ী কোন পরীক্ষা-নিরীক্ষার মুখে না পড়ে৷ প্রতিবেদন: হারুন উর রশীদ স্বপন, ঢাকা সম্পাদনা: জাহিদুল হক",
  "manualKeyPhrases" : [ "শেয়ার", "বাংলাদেশ", "বাজার", "আহমেদ রশিদ লালি", "শিকার", "লালি" ],
  "automaticKeyPhrases" : [ "" ]
}