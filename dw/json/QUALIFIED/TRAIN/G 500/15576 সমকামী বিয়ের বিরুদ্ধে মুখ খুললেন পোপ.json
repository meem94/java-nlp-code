{
  "docID" : 15576,
  "source" : "http://www.dw.com/",
  "lang" : "BN",
  "url" : "http://www.dw.com/bn/সমকামী-বিয়ের-বিরুদ্ধে-মুখ-খুললেন-পোপ/a-15802378",
  "title" : "সমকামী বিয়ের বিরুদ্ধে মুখ খুললেন পোপ",
  "date" : "11.03.2012",
  "writter" : "",
  "categories" : [ "সমাজ সংস্কৃতি" ],
  "article" : "ভারতে যখন সমকামী আইন নিয়ে চাপান উতোর চলছে, তখন পোপ বেনেডিক্ট সমকামী বিবাহ নিয়ে মুখ খুললেন৷ শোনা গেল খ্রিষ্টগুরুর হুঁশিয়ারি৷ ব্রিটেন থেকে কয়েকজন উচ্চপর্যায়ের বিশপ গিয়েছিলেন ভ্যাটিকানে৷ উদ্দেশ্য, পোপ ষোড়শ বেনেডিক্টের সঙ্গে দেখা করা৷ তো, ক্যাথলিক খ্রিষ্টান ধর্মের উচ্চতম আসনে আসীন পোপ ষোড়শ বেনেডিক্ট সেই সাক্ষাৎকারে বিশপদের সামনে যা যা বলেছেন, তাতে দেখা যাচ্ছে, সমকামীদের বিবাহ ব্যাপারটা পোপকে বেশ চিন্তায় ফেলেছে৷ একের পর এক দেশ সমকামী বিবাহের অনুমোদন দিচ্ছে৷ মার্কিন যুক্তরাষ্ট্রের ওয়াশিংটন আর মেরিল্যান্ড এই দুটি প্রদেশ সম্প্রতি সমকামী বিয়েতে সম্মতি জানিয়েছে৷ যদিও অন্য পাঁচটি মার্কিন প্রদেশ এই আইন মেনে নিতে রাজি হয়নি৷ পোপের মতে, খুব শক্তিশালী রাজনৈতিক এবং সাংস্কৃতিক প্রভাব প্রথাগত বিবাহ ব্যবস্থাকে ধ্বংস করে দিতে চাইছে৷ এখনই সতর্ক না হলে সামনে বিপদ৷ বিবাহের মূল লক্ষ্য দুটি ভিন্ন লিঙ্গের মানুষের সম্পর্ক৷ যা সমাজ গঠনের সহায়ক৷ পোপ বলছেন, সমকামী বিবাহের মাধ্যমে সেই উদ্দেশ্য সিদ্ধ হয়না৷ সুতরাং তার সামাজিক স্বীকৃতি দেওয়ার অর্থ হল, সমাজকে ভুল পথে চালিত করা৷ এছাড়া বিবাহের আগে যৌন সম্পর্ক নিয়েও মুখ খুলেছেন পোপ ষোড়শ বেনেডিক্ট৷ তাঁর অভিমত, সমাজের শৃঙ্খলা এ ধরণের আচরণ বাড়তে থাকলে বিনষ্ট হয়ে যায়৷ ব্রিটিশ বিশপদের পোপ বলেছেন, দেশে ফিরে সমাজে তাঁরা যাতে এ বিষয়গুলি নিয়ে প্রচারণার কাজ শুরু করেন৷ প্রসঙ্গত, মার্কিন যুক্তরাষ্ট্রের স্বাস্থ্য নীতিতে জন্ম নিয়ন্ত্রণের বড়িকে রাখার বিষয়ে ওবামা প্রশাসন সিদ্ধান্ত নিতে গেলে, সেদেশের বিশপরা এ বিষয়ে আপত্তি তোলেন৷ কারণ, খ্রিষ্টান ধর্মে সে বিষয়েও স্পষ্ট নির্দেশিকা রয়েছে৷ আপত্তির নির্দেশিকা৷ সমকামী বিবাহের বিরুদ্ধেও এবার বোঝা যাচ্ছে ক্যাথলিকরা আরও সোচ্চার হবেন৷ প্রতিবেদন: সুপ্রিয় বন্দ্যোপাধ্যায় সম্পাদনা: জাহিদুল হক",
  "manualKeyPhrases" : [ "খ্রিষ্টান", "সমাজ", "বিবাহ", "পোপ", "বেনেডিক্ট", "ক্যাথলিক" ],
  "automaticKeyPhrases" : [ "" ]
}