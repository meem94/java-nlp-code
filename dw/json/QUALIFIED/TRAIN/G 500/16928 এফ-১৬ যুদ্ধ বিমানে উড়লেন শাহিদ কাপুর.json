{
  "docID" : 16928,
  "source" : "http://www.dw.com/",
  "lang" : "BN",
  "url" : "http://www.dw.com/bn/এফ-১৬-যুদ্ধ-বিমানে-উড়লেন-শাহিদ-কাপুর/a-15229953",
  "title" : "এফ-১৬ যুদ্ধ বিমানে উড়লেন শাহিদ কাপুর",
  "date" : "13.07.2011",
  "writter" : "",
  "categories" : [ "বিনোদন" ],
  "article" : "এখনও যেন আকাশে উড়ছেন বলিউডের এই হিরো৷ উড়ছেন তাঁর স্বপ্ন-উড়ানে৷ শাহিদ'এর কথায়, ‘আমি ভাগ্যবান৷ কারণ মনে হয় না, আর কোনো অভিনেতা এফ-১৬'এর মতো একটি যুদ্ধ বিমান ওড়ানোর সুযোগ পেয়েছেন৷ কথাটা একেবারে খাঁটি! শাহিদ'ই প্রথম বলিউড অভিনেতা, যিনি ঐ যুদ্ধবিমানে চালকের আসনে বসার সুযোগ পেয়েছেন৷ কেন বলুন তো? শাহিদের নতুন ছবি ‘মৌসম' পর্দায় আসেছে আগামী সেপ্টেম্বরে৷ পরিচালক বাবা পঙ্কজ কাপুর৷ বলাই বাহুল্য, এই সিনেমাটির হাত ধরেই পরিচালক হিসেবে আত্মপ্রকাশ ঘটতে চলেছে পঙ্কজের৷ জানা গেছে, ছবিটিতে যুদ্ধবিমানের চালক হিসেবে অভিনয় করছেন শাহিদ৷ সে জন্যই তাঁর এফ-১৬'র ককপিটে বসা৷ শাহিদ জানান, ‘টপ গান' ছবিতে অভিনয়ের সময় এফ-১৫ চালিয়েছিলেন হলিউড অভিনেতা টম ক্রুজ৷ আর এবার, আমার এফ-১৬'র ককপিটে বসার সুযোগ হলো৷ এ এক অসাধারণ অভিজ্ঞতা৷'' কী রকম সেই অভিজ্ঞতা? শাহিদ জানান, ‘‘এফ-১৬'এ কো-পাইলট হিসাবে ককপিটে বসি আমি৷ অবিশ্বাস্য৷ শুনেছিলাম, এই ধরনের বিমানকে নাকি জি-৯ গতি পর্যন্ত চালানো যায়৷ তা আমরা প্রথমে জি গতিতে চালালাম৷ তারপর গতি বাড়িয়ে উঠলাম জি-১'এ৷ সঙ্গে সঙ্গে অনুভব করলাম নিজের শরীরের ওজন৷ এরপর গতি আরো বাড়ালাম৷ উঠলাম জি-২'এ৷ মনে হলো, শরীরের ওজনটা যেন দ্বিগুণ হয়ে গিয়েছে৷ এভাবে জি-৬ অবধি গতি বাড়িয়ে উড়েছিলাম৷ এ অভিজ্ঞতা আমার আমৃত্যু মনে থাকবে৷ শুধু তাই নয়, কথা বললাম সত্যিকারের যুদ্ধবিমান চালকদের সঙ্গে৷ সামনে থেকে দেখলাম তাঁরা কীভাবে কাজ করেন৷ ওঁরাই তো সত্যিকারের হিরো! বাবার প্রথম ছবি ‘মৌসম' শাহিদ'এরও হৃদয়ের খুব কাছের ছবি৷ তাই ছবিটির জন্য নিজের জীবনের একটি অর্ধেক বছর ধরে কাজ করেছেন শাহিদ৷ শোনা যাচ্ছে, আগামী ১৬ই সেপ্টেম্বর মুক্তি পেতে যাচ্ছে আদ্যন্ত প্রেমের ছবি ‘মৌসম'৷ ছবিটিতে শাহিদের বিপরীতে অভিনয় করেছেন আর এক কাপুর তনয়া সোনম৷ প্রতিবেদন: দেবারতি গুহ সম্পাদনা: জাহিদুল হক",
  "manualKeyPhrases" : [ "শাহিদ", "বলিউড", "কাপুর", "বিমান", "এফ-১৬" ],
  "automaticKeyPhrases" : [ "" ]
}