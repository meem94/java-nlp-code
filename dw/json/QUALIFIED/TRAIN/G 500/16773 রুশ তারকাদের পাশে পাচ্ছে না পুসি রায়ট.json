{
  "docID" : 16773,
  "source" : "http://www.dw.com/",
  "lang" : "BN",
  "url" : "http://www.dw.com/bn/রুশ-তারকাদের-পাশে-পাচ্ছে-না-পুসি-রায়ট/a-16174171",
  "title" : "রুশ তারকাদের পাশে পাচ্ছে না পুসি রায়ট",
  "date" : "17.08.2012",
  "writter" : "",
  "categories" : [ "বিনোদন" ],
  "article" : "অনুমতি ছাড়া গির্জায় মুখোশ পরে ঢুকে প্রেসিডেন্টের সমালোচনা করে গান৷ তাও সেটা রাশিয়ায়৷ ফলাফল - কারাগারে বসবাস৷ এই পরিণতি হয়েছে রাশিয়ার পাংক ব্যান্ড ‘পুসি রায়ট'-এর৷ ২১শে ফেব্রুয়ারি মস্কোর একটি গির্জায় ঢুকে তারা ভ্লাদিমির পুটিনের বিরুদ্ধে গান গেয়েছিলেন৷ এরপর থেকে তারা কারাগারে আটক থেকে বিচারের অপেক্ষায় রয়েছেন৷ শুক্রবার তাদের বিচারের রায় হবে৷ এদিকে পুসি রায়টের শিল্পীদের মুক্ত করে দিতে ম্যাডোনা, পল ম্যাকার্টনি সহ বিশ্বের অনেক নামকরা সংগীত শিল্পী আহ্বান জানিয়েছেন৷ ক'দিন আগে ম্যাডোনা রাশিয়ায় কনসার্ট করতে গিয়ে এই আহ্বান জানানোয় কড়া সমালোচনার মুখে পড়েছিলেন৷ স্বয়ং রুশ উপ-প্রধানমন্ত্রী এ জন্য ম্যাডোনার সমালোচনা করে অশ্লীল টুইট করেন৷ বিশ্বব্যাপী শিল্পীরা পুসি রায়টের পক্ষ নিলেও রাশিয়ার তারকা শিল্পীরা কিন্তু এ নিয়ে ততটা সোচ্চার নন৷ বরং তারা বলছেন, কেন যে বিখ্যাত শিল্পীরা পুসি রায়টের পক্ষ নিচ্ছে সেটাই বোঝা যাচ্ছে না৷ যেমন প্রখ্যাত রুশ গায়িকা ভ্যালেরিয়া তাঁর নিজস্ব ওয়েবসাইটে লিখেছেন, ‘‘পুসি রায়টের মধ্যে ভালো কী আছে যে, বিখ্যাতরা তাদের সমর্থন করছেন৷'' লোকসংগীতের আরেক শিল্পী ইয়েলেনা ভায়েঙ্গা একধাপ এগিয়ে বলেছেন, যে বিচারক পুসি রায়ট সদস্যদের জেলে পুরবে তাঁকে আমি অভিনন্দন জানাবো৷ বিশ্লেষকদের ধারণা, পুসি রায়টের পক্ষ নিয়ে খ্যাতিমান শিল্পীরা পুটিনের বিরুদ্ধে যেতে চান না৷ কেননা এতে তাঁদের উপরও খড়গ নেমে আসার আশঙ্কা রয়েছে৷ যেমন কদিন আগেই রুশ এক শিল্পী পুটিনের সমালোচনা করায় তাঁর সমস্ত কনসার্ট বাতিল করে দেয়া হয়৷ তবে এরপরও রাশিয়ার প্রায় শ'খানেক শিল্পী, লেখক, অভিনেতা পুসি রায়টের পক্ষে একটি বিবৃতিতে সই করেছেন৷ কিন্তু তাঁদের মধ্যে কোনো তারকা শিল্পী নেই৷ জেডএইচ / ডিজি (রয়টার্স)",
  "manualKeyPhrases" : [ "ব্যান্ড", "রায়ট", "পুসি", "সংগীত", "শিল্পী" ],
  "automaticKeyPhrases" : [ "" ]
}