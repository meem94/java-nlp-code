{
  "docID" : 15655,
  "source" : "http://www.dw.com/",
  "lang" : "BN",
  "url" : "http://www.dw.com/bn/শীলার-পরে-এবার-চিকনি-চামেলি-কাটরিনা/a-15559288",
  "title" : "শীলার পরে এবার ‘চিকনি চামেলি’ কাটরিনা",
  "date" : "26.11.2011",
  "writter" : "",
  "categories" : [ "বিনোদন" ],
  "article" : "বলিউডে নায়িকাদের নামের সঙ্গে একটা করে বিশেষণ জোড়াটা হয়ে উঠেছে এক ধরণের আমোদের বিষয়৷ তার ফলে অনেক সমস্যাও দেখা দিয়েছে অতীতে৷ তাতে না থেমে কাটরিনা কাইফের নামের পাশে এবার শীলা নয়, বসবে ‘চিকনি চামেলি’ নাম৷ ‘মাই নেম ইজ শীলা... শীলা কি জওয়ানি'.. তিস মার খান ছবিতে সেই বিখ্যাত বলিউডি সুরে নেচে দর্শকদের মাত করে দিয়ে কাটরিনা কাইফ কিছুদিন আগে হৈচৈ ফেলে দিয়েছিলেন৷ সেখানে তিনি ছিলেন বলিউডি পরিভাষায় স্রেফ একজন ‘আইটেম নাম্বার'৷ অর্থাৎ, নাচিয়ে মাত্র৷ এই গান বাজারে পড়তে না পড়তে হিট হয়৷ শীলা নামের মেয়েদের জীবন বিষময় হয়ে ওঠে৷ পরিস্থিতি এতটাই ঘোরালো হয়ে গিয়েছিল, যে শীলা নামধারী  দু'একজন মহিলা তো অপমান সহ্য করতে না পেরে আত্মহত্যারও পথ বেছে নেন৷ তারপরেও কিন্তু একটা চরিত্রের নামের সঙ্গে যৌনতা জুড়ে দিয়ে সেটাকে বাজারজাত করার পথ থেকে সরতে রাজি নয় বলিউড৷ এবারেও সেই একই কাটরিনা কাইফ, পরিচালক করণ জোহর আর ছবির নাম অগ্নিপথ৷ এই ছবিতে কাটরিনার তেমনই লাস্যময়ী নাচ দেখা যাবে পর্দায়৷ যে গানের নাম হবে ‘চিকনি চামেলি'৷ বাংলা করলে যার মানে দাঁড়ায় যৌবনবতী চামেলি৷ করণ জোহর নিজেই টুইট করে জানিয়ে দিয়েছেন, আবার একটা বোমা ফেলব৷ শ্যুটিং সামনের সপ্তাহেই৷ সুতরাং এই চিকনি চামেলিও যে আগের সব আইটেম নাম্বারের মতই বাজারে মাত মাত করে চলবে, তাতে আর সন্দেহ কী? সন্দেহ অন্যত্র৷ আর তা'হল, চামেলি নামের তো অসংখ্য মেয়ে আমাদের সমাজে বাস করেন, তাঁরা এই গানের প্রভাবে কেমন সামাজিক অপমান আর টিটকিরির সম্মুখীন হবেন, সে নিয়ে কারই বা মাথাব্যথা? নায়িকা নিজের লাস্য ছড়িয়ে পর্দায় থেকে যাবেন৷ পথেঘাটে চলাফেরা করা সাধারণ মেয়েদের তো সে সুরক্ষার কবচ নেই৷ বিনোদনের অন্য প্রভাবে তাঁদের সহ্য করতে হবে টিটকিরি বা কুৎসিত ইঙ্গিতবাহী মন্তব্য৷ বলিউডের তাতে কী বা এসে যায়! প্রতিবেদন: সুপ্রিয় বন্দ্যোপাধ্যায় সম্পাদনা:   রিয়াজুল ইসলাম",
  "manualKeyPhrases" : [ "নাচ", "গান", "বলিউড", "শীলা", "কাইফ" ],
  "automaticKeyPhrases" : [ "" ]
}