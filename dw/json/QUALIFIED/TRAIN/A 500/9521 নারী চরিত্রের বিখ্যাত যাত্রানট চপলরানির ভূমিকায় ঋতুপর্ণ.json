{
  "docID" : 9521,
  "source" : "http://www.dw.com/",
  "lang" : "BN",
  "url" : "http://www.dw.com/bn/নারী-চরিত্রের-বিখ্যাত-যাত্রানট-চপলরানির-ভূমিকায়-ঋতুপর্ণ/a-14740233",
  "title" : "নারী চরিত্রের বিখ্যাত যাত্রানট চপলরানির ভূমিকায় ঋতুপর্ণ",
  "date" : "28.12.2010",
  "writter" : "",
  "categories" : [ "বিনোদন" ],
  "article" : "সদ্য মুক্তি পেয়েছে কৌশিক গাঙ্গুলি নির্দেশিত ছবি ‘‘আরেকটি প্রেমের গল্প’’৷ যে পুরুষ অভিনেত্রীর জীবনকাহিনির আদলে তৈরি হয়েছে এই ছবি, তিনি এককালের যাত্রা জগতের খ্যাতিমান চপলরানি৷ তাঁরই ভূমিকায় ঋতুপর্ণ ঘোষ৷ ‘‘আরেকটি প্রেমের গল্প'', এই ছবিটির মূল বিষয় সমকামী প্রেম৷ দুজন পুরুষের মধ্যে সম্পর্ক৷ এমন সাহসী এবং বিতর্কিত বিষয় নিয়ে দর্শকদের সঙ্গে এত সরাসরি, এত কুন্ঠাহীন কথোপকথন এর আগে বাংলা সিনেমায় হয়নি৷ কিন্তু কীভাবে যেন, এই ছবির মূল বিষয়ের থেকে নজর সরে যাচ্ছে নির্দিষ্ট একজন অভিনেতার ওপর৷ যেহেতু সেই অভিনেতার নাম ঋতুপর্ণ ঘোষ৷ পরিচালক ঋতুপর্ণ এই ছবিতে নিজের ভূমিকাতেই অভিনয় করেছেন বলা চলে৷ অর্থাৎ এমন একজন চিত্র পরিচালকের ভূমিকায়, যিনি আদতে পুরুষ হলেও মানসিকতায় এবং বহিরঙ্গে একজন নারী৷ যদিও এই ছবির মূল কাহিনি, একদা যাত্রার জগতে চপলরানি নামে বিখ্যাত, নারী চরিত্রের বিখ্যাত পুরুষ অভিনেতা চপল কুমার ভাদুড়ির জীবনের কিছু সত্যি ঘটনা নিয়ে৷ চপলবাবু কিন্তু মনে করছেন যে বাস্তবের প্রতি অনুগতই থেকেছে ‘‘আরেকটি প্রেমের গল্প''৷ চলচ্চিত্র সমালোচকদের একাংশ কিন্তু মনে করছেন যে চপলরানির গল্প ঋতুপর্ণ সুকৌশলে ব্যবহার করেছেন নিজেদের, অর্থাৎ নারী মানসিকতার পুরুষদের কথা বলার জন্য৷ তবে সবাই একবাক্যে তারিফ করেছেন ঋতুপর্ণের অভিনয়ের৷ এমনকী চপলরানি নিজেও প্রশংসায় পঞ্চমুখ৷ এই ছবিতে অভিনয়ের পর কী মনে হল জানতে চাওয়ায় চপলরানী যা বললেন, তাতে কিন্তু স্পষ্ট পাওয়া গেল আফশোসের সুর৷ আলাপচারিতা শেষ হওয়ার পর চপলরানি বললেন, তাঁর একটাই প্রশ্ন আছে৷ ‘‘আরেকটি প্রেমের গল্প'' ছবি হিসেবে সফল হল, কিন্তু তিনি কী পেলেন? তাঁদের মত পুরুষ অভিনেত্রীরা কী পেলেন? বললেন, আপনি তো সাংবাদিক৷ আপনি জিজ্ঞেস করে দেখুন না সবার কাছে৷ চপলরানিদের সম্পর্কে তাঁদের দৃষ্টিভঙ্গী কি এতটুকু পাল্টাল? প্রতিবেদন: শীর্ষ বন্দ্যোপাধ্যায় সম্পাদনা: আব্দুল্লাহ আল-ফারূক",
  "manualKeyPhrases" : [ "ঘোষ", "ঋতুপর্ণ", "পুরুষ", "নারী", "চপলরানি", "কৌশিক গাঙ্গুলি", "প্রেম" ],
  "automaticKeyPhrases" : [ "" ]
}