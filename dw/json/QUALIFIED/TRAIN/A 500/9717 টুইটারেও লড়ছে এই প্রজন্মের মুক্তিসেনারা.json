{
  "docID" : 9717,
  "source" : "http://www.dw.com/",
  "lang" : "BN",
  "url" : "http://www.dw.com/bn/টুইটারেও-লড়ছে-এই-প্রজন্মের-মুক্তিসেনারা/a-16588425",
  "title" : "টুইটারেও লড়ছে এই প্রজন্মের মুক্তিসেনারা",
  "date" : "10.02.2013",
  "writter" : "আরাফাতুল ইসলাম",
  "categories" : [ "ব্লগওয়াচ" ],
  "article" : "শাহবাগের প্রজন্ম চত্বরে আন্দোলনের সূচনায় সহায়তা করেছে ফেসবুক৷ তবে এখন ফেসবুকের পাশাপাশি টুইটারেও সরব আন্দোলনকারীরা৷ উদ্দেশ্য নিজেদের আন্দোলন সম্পর্কে সঠিক তথ্যটি বিদেশিদের কাছে পৌঁছে দেওয়া৷ একাত্তরের যুদ্ধাপরাধের বিচার বাংলাদেশে হলেও আন্তর্জাতিকভাবে বিষয়টি নিয়ে নানাবিধ আলোচনা চলছে৷ এমনকি শাহবাগের আন্দোলনকারীরা বলছেন, কাদের মোল্লার ফাঁসির দাবিতে তাদের অবস্থান কর্মসূচিকে ভিন্নভাবে প্রচারের চেষ্টা করছে কিছু আন্তর্জাতিক গণমাধ্যম৷ সেই চেষ্টা রুখতে শাহবাগের প্রজন্ম চত্বরের মতো সামাজিক যোগাযোগ মাধ্যমেও সোচ্চার বর্তমান প্রজন্মের মুক্তি সেনারা৷ টুইটারে তাদের হ্যাশট্যাগ #shahbag৷ ডয়চে ভেলের টুইটার পাতাতে আন্দোলনকারীদের কিছু বার্তা আমরা পেয়েছি৷ জিন্নাত গোনিম নামক ঢাকার এক বাসিন্দা টুইটারে একটি পোস্টার শেয়ার করেছেন৷ সেখানে তিনি ডয়চে ভেলেসহ এএফপি, এপি, আল-জাজিরা, বিবিসিকে উল্লেখ করে জানিয়েছেন, ‘‘আমরা কোনো রাজনৈতিক দল, ধর্ম বা জাতিগোষ্ঠীর প্রতিনিধি নই৷ আমরা বাংলাদেশি৷ যুদ্ধাপরাধীদের বিচার চাচ্ছি, আমার মায়ের হত্যাকারীর, বোনের ধর্ষকের বিচার চাচ্ছি৷ আমাদের আপনার সহায়তা প্রয়োজন৷'' শাহবাগের আন্দোলন সম্পর্কিত এই পোস্টার দ্রুতই ছড়িয়ে পড়ছে টুইটার এবং ফেসবুকে৷ এখানে বলা প্রয়োজন, সামাজিক যোগাযোগ সাইটগুলোতে আসা বিভিন্ন বার্তার প্রতি নিয়মিত খেয়াল রাখে আন্তর্জাতিক গণমাধ্যমগুলো৷ ডয়চে ভেলের অভিজ্ঞতার আলোকেই বলা যায় সেকথা৷ ফলে আন্দোলনকারীদের পরিষ্কার এই বার্তা অন্যান্য আন্তর্জাতিক গণমাধ্যমের কাছেও যে দ্রুত পৌঁছে যাবে, সেটা অনায়াসেই বলা যায়৷ ফেসবুক, টুইটার ছাড়াও বিভিন্ন কমিউনিটি বাংলা ব্লগেও যুদ্ধাপরাধীদের ফাঁসির দাবিতে একের পর এক নিবন্ধ প্রকাশ করা হচ্ছে৷ সামহয়্যার ইন ব্লগের দৃষ্টি আকর্ষণ বক্সে শোভা পাচ্ছে ‘রাজাকারের ফাঁসির দাবিতে গর্জে উঠেছে বাংলাদেশ: চল চল শাহবাগ চল' শিরোনামের নিবন্ধটি৷ বিডিনিউজ টোয়েন্টিফোর ডটকম ব্লগ জানাচ্ছে আলোকদি গ্রামে কসাই মোল্লার ‘প্রতীকী ফাঁসির' কথা৷ এভাবে বিকল্প মাধ্যম হিসেবে পরিচিত ফেসবুক, টুইটার, ব্লগ এগিয়ে নিচ্ছে এই প্রজন্মের মুক্তিযোদ্ধাদের আন্দোলন৷ সর্বশেষ যে খবর তাতে, শুক্রবার মহাসমাবেশের পর শনিবারও আন্দোলন অব্যাহত রয়েছে শাহবাগের ‘প্রজন্ম চত্বরে'৷ পাঁচ ফেব্রুয়ারি বিকেলে দখল করে নেওয়া শাহবাগ চত্বর এক মুহূর্তের জন্য হাতছাড়া করেননি আন্দোলনকারীরা৷ বরং ক্রমশ বাড়ছে এই আন্দোলনের পরিধি৷ ঢাকার আন্দোলনকারীদের প্রতি সমর্থন জানিয়ে জার্মানি, যুক্তরাষ্ট্র, যুক্তরাজ্যসহ বিভিন্ন দেশে অবস্থানরত বাংলাদেশিরা কাদের মোল্লার ফাঁসি দাবি করছে৷ শুধু কাদের মোল্লা নয়, সকল যুদ্ধাপরাধীর ফাঁসি চায় তারা৷",
  "manualKeyPhrases" : [ "টুইটার", "হ্যাশট্যাগ", "ফেসবুক", "শাহবাগ", "ব্লগ" ],
  "automaticKeyPhrases" : [ "" ]
}