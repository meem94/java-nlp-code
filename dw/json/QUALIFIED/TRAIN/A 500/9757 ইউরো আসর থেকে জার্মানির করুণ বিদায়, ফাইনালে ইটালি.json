{
  "docID" : 9757,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরো-আসর-থেকে-জার্মানির-করুণ-বিদায়-ফাইনালে-ইটালি/a-16059695",
  "title" : "ইউরো আসর থেকে জার্মানির করুণ বিদায়, ফাইনালে ইটালি",
  "date" : "29.06.2012",
  "writter" : "",
  "categories" : [ "খেলাধুলা" ],
  "article" : "সেমি-ফাইনালে জার্মানিকে ২-১ গোলে হারিয়ে ফাইনালে পৌঁছে গেল ইটালি৷ বৃহস্পতিবারের খেলার মধ্য দিয়ে সহ-আয়োজক দেশ পোল্যান্ড থেকে বিদায় নিল ইউরো ২০১২ আসর৷ একইসাথে জার্মানিরও বিদায়৷ ভগ্নহৃদয়ে ঘরে ফিরলেন জার্মান ভক্তরা৷ ২০১০ সালের বিশ্বকাপ ফুটবল আসরের শিরোপা না পাওয়ার বেদনা কিছুটা ভুলতে শুরু করেছিল জার্মান ফুটবল জগত৷ ইউরো কাপ ঘরে তোলার স্বপ্নের জাল বুনেছিল কোটি জার্মান ভক্ত৷ কিন্তু এতোদিন দাপটের সাথে জয় ছিনিয়ে সেমি-ফাইনালে এসেও শেষ পর্যন্ত নীল জার্সিওয়ালাদের সামনে যেন একেবারে অসহায় হয়ে পড়ে কোচ ইওয়াখিম ল্যোভের লড়াকু ছেলেরা৷ খেলার শুরু থেকেই জার্মানদের একেবারে পুরোদস্তুর চেপে ধরে কোচ সেসারে প্রান্দেলির ছেলেরা৷ বিশ মিনিটের মাথায় বলে মাথা ছুঁয়ে প্রথম গোল করেন ম্যানচেস্টার সিটির তারকা স্ট্রাইকার মারিও বালোতেলি৷ এরপর ৩৬ মিনিটে দ্বিতীয় গোল করে ইটালির জয় অনেকটা নিশ্চিত করেন বালোতেলি৷ বেশ কিছু হামলার চেষ্টা চালিয়েও ইটালির শক্ত প্রতিরক্ষা ব্যুহ ভেদ করতে ব্যর্থ হন লাম, শোয়াইন্সটাইগার, ও্যজিল কিংবা ম্যুলারের মতো তারকারাও৷ তবে শেষ পর্যন্ত খেলার সমাপ্তি লগ্নে খুব দেরিতে হলেও পেনাল্টি শটে একটি গোল করে কিছুটা মান রক্ষা করেন মেসুত ও্যজিল৷ ফলে ইটালির কাছে হেরে এবারের আসর থেকে একটু আগেভাগেই দেশে ফিরতে হচ্ছে জার্মানদের৷ রবিবার কিয়েভের মাঠে তৃতীয়বারের মতো ইউরো ফুটবল আসরের ফাইনালে নামছে ইটালি৷ এর আগে ১৯৬৮ সালে তাদের প্রথম ইউরো ফাইনালে য়ুগোস্লাভিয়াকে হারিয়ে শিরোপা ঘরে তুলেছিল আজ্জুরিরা৷ কিন্তু ২০০০ সালের ইউরো ফাইনালে ফ্রান্সের কাছে হেরে যায় তারা৷ এবার চির প্রতিদ্বন্দ্বী ফেভারিট স্পেনের বিরুদ্ধে কী ফল করে সেটিই দেখার পালা৷ তবে চলতি ইউরো আসরে ইতিমধ্যে গত ১০ই জুন স্পেনের বিরুদ্ধে খেলেছে ইটালির এই জাতীয় দল৷ সেদিন ১-১ গোলে ড্র করে এবারের ফাইনালিস্ট দুই দল৷ তবে ২০০৮ সালের ইউরো কাপ জয়ের পর ২০১০ সালের বিশ্বকাপ জয় করে টানা দুই বড়মাপের শিরোপা জয়ের উদ্দীপনা এখনও স্প্যানিশদের দেহ-মনে বেশ সতেজ হয়ে রয়েছে৷ এবার চলমান ইউরো কাপ জয় করে টানা তিনটি বড়মাপের শিরোপা জয়ের রেকর্ড গড়তে চায় স্পেন৷ এএইচ / এসবি (ডিপিএ, এএফপি)",
  "manualKeyPhrases" : [ "ইউরো", "ইটালি", "আসর", "বিদায়", "ফাইনালে" ],
  "automaticKeyPhrases" : [ "" ]
}