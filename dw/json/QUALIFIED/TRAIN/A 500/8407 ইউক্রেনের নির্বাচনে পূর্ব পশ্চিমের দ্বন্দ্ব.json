{
  "docID" : 8407,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউক্রেনের-নির্বাচনে-পূর্ব-পশ্চিমের-দ্বন্দ্ব/a-16338606",
  "title" : "ইউক্রেনের নির্বাচনে পূর্ব পশ্চিমের দ্বন্দ্ব",
  "date" : "28.10.2012",
  "writter" : "",
  "categories" : [ "বিশ্ব" ],
  "article" : "পূর্ব ইউরোপের অন্যতম দেশ ইউক্রেনের সংসদ নির্বাচন অনুষ্ঠিত হচ্ছে আজ৷ নির্বাচনে নতুন তারকা হিসেবে আবির্ভূত হয়েছেন বক্সিং বিশ্ব চ্যাম্পিয়ন ভিতালি ক্লিচকো৷ তাঁর ওপর নির্ভর করতে পারে সংসদে ক্ষমতাশালীদের প্রাধান্য থাকবে কিনা৷ সোভিয়েত ইউনিয়ন থেকে বের হয়ে যাওয়া ইউক্রেন রাশিয়া এবং পশ্চিম ইউরোপের মাঝামাঝি অবস্থিত৷ দেশটির রাজনীতিতেও এই পূর্ব-পশ্চিমের টানাটানি দেখা যায়৷ দেশটির পূর্বাঞ্চলের মানুষ রুশ ভাষাতে কথা বলে৷ সেখানে বর্তমান ক্ষমতাসীন প্রেসিডেন্ট ভিক্তর ইয়ানুকোভিচের দল রিজিওন্স এর জনপ্রিয়তা বেশি৷ আবার পশ্চিমাঞ্চলের মানুষ ইউক্রেনিয়ান ভাষাতে কথা বলে, সেখানে সাবেক প্রেসিডেন্ট ইউলিয়া টিমোশেংকোর দল ফাদারল্যান্ডের সমর্থন বেশি৷ বড় দুই দলের সমর্থনের ভিত্তিতে যে পার্থক্য তার প্রতিচ্ছবি দেখা যায় দুই দলের বৈদেশিক সম্পর্কের নীতির বেলাতেও৷ টিমোশেংকোর প্রতি পশ্চিমা বিশ্বের সমর্থন স্পষ্ট, অন্যদিকে ইয়ানুকোভিচ রাশিয়ার ঘনিষ্ঠ৷ তবে এইবারের সংসদ নির্বাচনে টিমোশেংকোকে মোকাবিলা করতে হচ্ছে না ইয়ানুকোভিচকে৷ কারণ দুই বছর আগে ক্ষমতায় আসার পর তিনি টিমোশেংকোকে জেলে পাঠিয়েছেন৷ গত বছরের আগস্ট মাস থেকে কারাগারে টিমোশেংকো৷ ক্ষমতায় থাকাকালে ক্ষমতার অপব্যবহারের অভিযোগে তাঁকে জেল দেওয়া হয়েছে৷ এরপরও কারাগার থেকেই সমর্থকদের এই নির্বাচনে অংশ নেওয়ার আহ্বান জানিয়েছেন ইউক্রেনের বিরোধী নেত্রী৷ ভোটারদের বেশি করে সরকারের বিরুদ্ধে ভোট দেওয়ার আহ্বান জানিয়েছেন টিমোশেংকো৷ টিমোশেংকোর অনুপস্থিতিতে রাজনীতির মাঠে নতুন করে উদয় হয়েছেন ভিতালি ক্লিচকো৷ বক্সিং এর বর্তমান বিশ্ব চ্যাম্পিয়ন গোটা দেশেই ভীষণ জনপ্রিয়৷ তিনি তাঁর নতুন দল উদার, যার অর্থই হচ্ছে ঘুঁষি, তাকে নিয়ে এখন ভোটারদের সামনে হাজির হয়েছেন৷ নির্বাচন পূর্ব জরিপে দেখা গেছে, বিরোধী জোটের চেয়ে সামান্য ব্যবধানে এগিয়ে আছে ইয়ানুকোভিচ আর কমিউনিস্টদের জোট৷ তবে ক্লিচকো যদি তাঁর জনপ্রিয়তাকে কাজে লাগাতে পারেন সেক্ষেত্রে পাশার দান উল্টে যেতে পারে৷ কারণ ক্লিচকোর সমর্থন বিরোধী নেত্রী টিমোশেংকোর প্রতি আগে থেকেই৷ উল্লেখ্য, ইউক্রেনের আরেক জনপ্রিয় ফুটবল তারকা আন্দ্রেই শেভচেংকোও এই নির্বাচনে অংশ নিচ্ছেন৷ ফুটবল থেকে অবসর নেওয়ার পর তিনিও রাজনীতিতে নেমেছেন৷ ইউক্রেনের সংসদে আসন সংখ্যা মোট সাড়ে চারশ৷ এর মধ্যে অর্ধেক আসন প্রতিদ্বন্দ্বী দলগুলো তাদের ভোটের সমানুপাতিক হারে পাবে৷ তবে এজন্য নির্বাচনে একটি রাজনৈতিক দলকে কমপক্ষে পাঁচ শতাংশ ভোট পেতে হবে৷ এর ফলে নাম সর্বস্ব দলগুলো বাদ পড়ে যাবে৷ সংসদের বাকি আসন বিজয়ী একক প্রার্থীদের দ্বারা পূরণ করা হবে৷ আরআই/এএইচ (এএফপি, ডিপিএ, রয়টার্স)",
  "manualKeyPhrases" : [ "ইউক্রেন", "ক্লিচকো", "সংসদ", "টিমোশেংকো", "নির্বাচন", "ভিতালি", "ইয়ানুকোভিচ" ],
  "automaticKeyPhrases" : [ "" ]
}