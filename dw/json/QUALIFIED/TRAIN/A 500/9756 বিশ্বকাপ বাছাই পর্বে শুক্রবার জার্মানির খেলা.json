{
  "docID" : 9756,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকাপ-বাছাই-পর্বে-শুক্রবার-জার্মানির-খেলা/a-16293589",
  "title" : "বিশ্বকাপ বাছাই পর্বে শুক্রবার জার্মানির খেলা",
  "date" : "09.10.2012",
  "writter" : "",
  "categories" : [ "খেলাধুলা" ],
  "article" : "ফুটবল জগতে আবার এলো বিশ্বকাপ বাছাই পর্ব৷ শুক্রবার জার্মানির খেলা আয়ারল্যান্ডের সঙ্গে৷ আর তার চারদিন পর সুইডেনের সঙ্গে৷ প্রথম খেলাটা হবে ডাবলিনে৷ আর পরেরটা বার্লিনে৷ এই দুই ম্যাচের জন্য দল ঘোষণা করেছেন জার্মান কোচ ইওয়াখিম ল্যোভ৷ বোরুসিয়া ডর্টমুন্ডের মাটস হুমেলস ইনজুরির কারণে থাকতে পারছেন না৷ তাঁর জায়গায় নেয়া হচ্ছে হামবুর্গের হাইকো ভেস্টারমানকে৷ তিনি ২০১০ সালের নভেম্বরে সুইডেনের বিরুদ্ধে একটি প্রদর্শনী ম্যাচে শেষবার জাতীয় দলের হয়ে খেলেছিলেন৷ তবে ইনজুরি শুধু একজনের নয়, দলের অধিনায়ক ফিলিপ লাম আর তারকা খেলোয়াড় টমাস ম্যুলারও রয়েছেন সেই তালিকায়৷ কেননা তাঁরা দুজনই বায়ার্নের হয়ে বুন্ডেসলিগার শেষ খেলায় আহত হয়েছেন৷ তবে তাঁরা এখনো রয়েছেন জাতীয় দলের সঙ্গে৷ তবে শেষ মুহূর্তে তাঁরা খেলতে পারবেন কিনা সেটা এখনো পরিষ্কার নয়৷ অবশ্য একটা সুখবর আছে জার্মানির জন্য৷ সেটা হচ্ছে ইনজুরি কাটিয়ে বাস্টিয়ান শোয়াইস্টাইগারের দলে ফেরা৷ ইউরো ২০১০ খেলার পর থেকে তিনি দলে অনুপস্থিত ছিলেন৷ জার্মানি এর আগে ফারো আইল্যান্ড ও অস্ট্রিয়ার সঙ্গে জিতেছে৷ এদিকে, শুক্রবার ইটালির খেলা রয়েছে আর্মেনিয়ার সঙ্গে৷ আর তার চারদিন পর ডেনমার্কের সঙ্গে৷ ঐ দুই ম্যাচের জন্য কোট প্রানদেল্লি দল ঘোষণা করেছেন৷ তাতে রয়েছেন মারিও বালোতেল্লি, যাঁর কারণে ইউরো ২০১২ থেকে জার্মানিকে ছিটকে পড়তে হয়েছিল৷ বিশ্বকাপ বাছাই পর্বে ইটালির প্রথম দুটো খেলায় ছিলেন না বালোতেল্লি৷ কেননা সেসময় তাঁর চোখ অপারেশন হয়েছিল৷ ইটালি ঐ দুটো খেলার প্রথমটিতে বুলগেরিয়ার সঙ্গে ভাগ্যক্রমে ড্র করতে পেরেছিল৷ আর পরের খেলায় মাল্টার বিরুদ্ধে কোনোমতে জয় পেয়েছিল৷ জেডএইচ/ডিজি (এএফপি)",
  "manualKeyPhrases" : [ "বিশ্বকাপ বাছাই", "ফিলিপ লাম", "ইওয়াখিম ল্যোভ", "জার্মানি", "বিশ্বকাপ" ],
  "automaticKeyPhrases" : [ "" ]
}