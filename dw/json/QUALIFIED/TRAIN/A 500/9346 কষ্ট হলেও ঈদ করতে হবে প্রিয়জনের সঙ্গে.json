{
  "docID" : 9346,
  "source" : "http://www.dw.com/",
  "lang" : "BN",
  "url" : "http://www.dw.com/bn/কষ্ট-হলেও-ঈদ-করতে-হবে-প্রিয়জনের-সঙ্গে/a-16332668",
  "title" : "কষ্ট হলেও ঈদ করতে হবে প্রিয়জনের সঙ্গে",
  "date" : "26.10.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "রাজধানী ঢাকা ছেড়ে মানুষ ছুটছেন গ্রামে৷ তাদের একটিই আশা প্রিয়জনের সঙ্গে ঈদ উদযাপন করবেন৷ তাই পথের কষ্ট, যানজট, হয়রানি সব কিছু মেনে নিচ্ছেন তাঁরা৷ কেউ টিকিট পেয়েছেন, কেউ পান নি৷ তাই কেউ বাদুড় ঝোলা হয়ে রওয়ানা হয়েছেন৷ আবার কেউ উঠেছেন জীবনের ঝুঁকি নিয়ে লঞ্চের ছাদে৷ তবে ট্রেনের চিত্র কিছুটা আলাদা৷ ঠিক সময়ই ছাড়ছে ট্রেন৷ আর তাতে অভ্যাসমত কিছুটা দেরিতে এসে ট্রেন মিস করছেন কেউ কেউ৷ শনিবার বাংলাদেশে উদযাপিত হবে মুসলমানদের ধর্মীয় উৎসব ঈদ-উল-আজহা৷ শুরু হয়েছে তিনদিনের সরকারি ছুটি৷ তাই রাজধানীর মানুষ ছুটছেন গ্রামে৷ ঢাকার অধিবাসীদের বড় একটি অংশ গ্রামে যান প্রিয়জনের সান্নিধ্যে ঈদ উদযাপন করেত৷ তাই শেষ মুহূর্তে যে যেভাবে পারছেন গন্তব্যে রওয়ানা হয়েছেন৷ আর শেষ মুহূর্তে দক্ষিণাঞ্চলের মানুষ ভিড় করছেন সদরঘাট লঞ্চ টার্মিনালে৷ তাদের একটাই কথা যে করেই হোক বাড়ি যতে হবে৷ লঞ্চের ভিতরে জায়গা নেই তো কি হয়েছে , তারা ছাদে উঠছেন৷ জীবনের ঝুঁকি আছে জেনেও তারা এভাবেই রওয়ানা হয়েছেন৷ কিন্তু যাদের এটা দেখার দায়িত্ব তারা যেন নির্বিকার৷ লঞ্চঘাটে বিআইডাব্লিউটিএ'র কোনো কর্মকর্তাকে খুঁজে পাওয়া ভার৷ তবে পাওয়া গেল কোষ্টগার্ডের এক কর্মকর্তা আব্দুর রহমানকে৷ তিনি অবশ্য সাফাই গাইলেন অতিরিক্ত যাত্রী পরিবহনের পক্ষে৷ শোনালেন নানা হিসাব নিকাশের কথা৷ বললেন লঞ্চের বডি কতটুকু ডুবলে অতিরিক্ত যাত্রী বোঝাই হবে সে কথা৷ এদিকে রাজধানীর বাস ষ্টেশনগুলোতে টিকেটের তেমন কোনো ঘাটতি না থাকলেও যাত্রীদের ঠায় বসে থাকতে হচ্ছে৷ কারণ বাস কখন ছাড়বে তা কেউ জানেন না৷ কেননা মহাসড়কে তীব্র যানজটের কারণে ঢাকার বাইরে যাওয়া বাস ঠিক সময়ে ফিরে আসতে পারছেনা৷ বাস মালিকরাও বললেন যানজটের কথা৷ তারা জানান, গাড়ি ফিরে না আসলে যাত্রীদের বসিয়ে রাখা ছাড়া তাদের কিছু করার নেই৷ মহাসড়কের পাশে শত শত গরুর হাটের কারণেই এই যানজট৷ আর যারা ট্রেনের আগাম টিকেট কেটে রেখেছেন তাঁরা বেশ ভালোই আছেন৷ তেমন ঝক্কি ঝামেলা পোহাতে হচ্ছেনা৷ ঠিক সময় ট্রেন ছাড়ছে৷ তবে ট্রেনের ভাড়া বাড়িয়ে দেয়ার কারণে এবার অনেকেই ট্রেনে বাড়ি যাচ্ছেন না বলে এই স্বস্তি বলে মন্তব্য করলেন কেউ কেউ৷ তবে বিপত্তি বাধিয়েছে পুরনো অভ্যাস৷ ট্রেন দেরিতে ছাড়বে মনে করে যারা আগে টিকেট কেটেও একটু পরে এসেছেন তারা মিস করেছেন ট্রেন৷ আর যারা টিকেট আগে পাননি তারা আছেন শঙ্কায়৷ শেষ মুহূর্তে তারা স্ট্যান্ডিং টিকেটের জন্য লাইন ধরেছেন৷ যদি পান বাড়ি যাবেন, নাহলে কি করবেন জানেন না৷",
  "manualKeyPhrases" : [ "ঢাকা", "চিত্র", "কষ্ট", "রাজধানী", "ট্রেন", "ঈদ" ],
  "automaticKeyPhrases" : [ "" ]
}