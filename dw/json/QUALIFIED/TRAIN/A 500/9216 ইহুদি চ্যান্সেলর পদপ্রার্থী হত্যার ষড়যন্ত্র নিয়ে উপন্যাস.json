{
  "docID" : 9216,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইহুদি-চ্যান্সেলর-পদপ্রার্থী-হত্যার-ষড়যন্ত্র-নিয়ে-উপন্যাস/a-16836014",
  "title" : "ইহুদি চ্যান্সেলর পদপ্রার্থী হত্যার ষড়যন্ত্র নিয়ে উপন্যাস",
  "date" : "26.05.2013",
  "writter" : "",
  "categories" : [ "জার্মানি ইউরোপ" ],
  "article" : "নাম রুডল্ফ গুটম্যান৷ সামাজিক গণতন্ত্রী এসপিডি দলের চ্যান্সেলর প্রার্থী৷ ধর্মে ইহুদি৷ তবে তিনি যাতে কিছুতেই চ্যান্সেলর হতে না পারেন, তাই তাকে খতম করতে চাইছে নব্য-নাৎসিরা৷ রোমাঞ্চকর এক উপন্যাসে উঠে এসেছে এমন এক পরিস্থিতি৷ উপন্যাসের নাম ‘দ্য জুয়িশ ক্যান্ডিডেট'৷ লেখক ব্রিটিশ সাংবাদিক ডেভিড ক্রসল্যান্ড৷ আগামী সেপ্টেম্বর মাসে জার্মানিতে সাধারণ নির্বাচনের আগে প্রকাশিত হয়েছে এমন এক চাঞ্চল্যকর থ্রিলার৷ তাতে এক ব্রিটিশ সাংবাদিক আগেভাগে হত্যার ষড়যন্ত্রের খবর পেয়ে গেছেন৷ উপন্যাসের মূল চরিত্র রুডল্ফ গুটম্যান জার্মানির প্রথম ইহুদি চ্যান্সেলর পদপ্রার্থী৷ কাহিনির চেয়েও কাহিনিটা প্রকাশের সময় নিয়ে বেশি তর্ক-বিতর্ক চলছে৷ জার্মানিতে উগ্র দক্ষিণপন্থি গোষ্ঠী এনএসইউ-র কয়েকজন সদস্যের বিরুদ্ধে বিশাল মামলা চলছে৷ সরকার, পুলিশ, প্রশাসন, কর্তৃপক্ষের চোখে ধুলো দিয়ে প্রায় এক দশক ধরে বেশ কয়েকজন বিদেশিকে হত্যা করেছে এই গ্যোষ্ঠী৷ ফলে গোটা ব্যবস্থা নিয়ে প্রশ্ন উঠছে৷ উপন্যাসের লেখক ক্রসল্যান্ড অবশ্য বলেছেন, বিশেষ এই ঘটনার সঙ্গে তাঁর কাহিনির কোনো সম্পর্ক নেই৷ তিনি ২০০৭ সাল থেকেই এই কাহিনি লেখা শুরু করেন৷ তবে ‘টাইমিং' নিয়ে আরও প্রশ্ন উঠছে৷ আগামী সপ্তাহে জার্মানির সোলিঙেন শহরে বিদেশিদের উপর ভয়াবহ হামলার এক ঘটনার দুই দশক পূর্ণ হচ্ছে৷ দুই জার্মানির পুনরেকত্রীকরণের পর থেকে প্রায় ২০০ মানুষ উগ্র দক্ষিণপন্থিদের হাতে নিহত হয়েছেন৷ প্রথমে বিচ্ছিন্ন ঘটনা বলে অনেকে এর গুরুত্ব কমিয়ে দেখানোর চেষ্টা করলেও এনএসইউ মামলাকে কেন্দ্র করে সবাই নড়েচড়ে বসেছে৷ সংসদের নিম্ন কক্ষ বুন্ডেসটাগ-ও নিজস্ব তদন্ত চালাচ্ছে৷ পুলিশের ব্যর্থতার এক লজ্জাজনক চিত্র উঠে এসেছে৷ ‘দ্য জুয়িশ ক্যান্ডিডেট'এর কাহিনি আজকের জার্মানিতে কতটা বাস্তব? ক্রসল্যান্ড নিজে ১৯৯২ সাল থেকে জার্মানিতে বসবাস করেন৷ তাঁর মতে, হিটলারের ইহুদি নিধন যজ্ঞের পর থেকে পরিস্থিতি আমূল বদলে গেছে৷ মানবজাতির ইতিহাসে ঠাণ্ডা মাথায় প্রায় ৬০ লক্ষ ইহুদির গণহত্যার আর কোনো দৃষ্টান্ত নেই৷ নাৎসিরা ক্ষমতায় আসার আগে জার্মানিতে ইহুদি ধর্মাবলম্বীদের সংখ্যা ছিল প্রায় ৬ লক্ষ ৭০ হাজার৷ ১৯৯০ সালে সেই সংখ্যা দাঁড়ায় প্রায় ২৯,০০০৷ আর আজ জার্মানির প্রায় ২ লক্ষ মানুষ ইহুদি৷ বেড়ে চলা এই সংখ্যার ফলে জার্মানি গর্ব করতে পারে৷ জার্মানিতে ইহুদি অভিবাসীদের জন্য এত সুযোগ-সুবিধা দেওয়া হয়, যে বেশ কিছু ইহুদি ইসরায়েলের বদলে এই দেশটিকেই বেছে নিচ্ছেন৷ ফলে একবার খোদ ইসরায়েলের সরকার জার্মানির কাছে সুযোগ-সুবিধা কিছুটা কমানোর অনুরোধ করতে বাধ্য হয়েছিল৷ ক্রসল্যান্ড মনে করেন, এই অবস্থায় জার্মানি এক ইহুদি চ্যান্সেলরের জন্য প্রস্তুত বটে, কিন্তু আপাতত জার্মানির ইহুদি সমাজে রাজনীতিকদের সংখ্যা কম হওয়ায় এখনই কোনো স্পষ্ট সম্ভাবনা দেখা যাচ্ছে না৷ এসবি / জেডএইচ (রয়টার্স)",
  "manualKeyPhrases" : [ "ব্রিটিশ সাংবাদিক", "পদপ্রার্থী", "ইহুদি", "এসপিডি", "চ্যান্সেলর" ],
  "automaticKeyPhrases" : [ "" ]
}