{
  "docID" : 9421,
  "source" : "http://www.dw.com/",
  "lang" : "BN",
  "url" : "http://www.dw.com/bn/তিন-তিনবার-পিছিয়ে-পড়েও-জয়-পেল-ম্যান-ইউ/a-16480705",
  "title" : "তিন তিনবার পিছিয়ে পড়েও জয় পেল ম্যান ইউ",
  "date" : "27.12.2012",
  "writter" : "",
  "categories" : [ "খেলাধুলা" ],
  "article" : "বড়দিন উপলক্ষ্যে ছুটিতে আছেন বুন্ডেসলিগা আর স্প্যানিশ লা লিগার খেলোয়াড়রা৷ তবে থেমে নেই ইউরোপের আরেক জমজমাট আসর ইংলিশ প্রিমিয়ার লিগ৷ বুধবার রাতে ঐ লিগ দেখেছে বেশ কিছু চমকপ্রদ ম্যাচ৷ প্রথমে আসা যাক ম্যানচেস্টার ইউনাইটেড আর নিউক্যাসেলের মধ্যকার খেলায়৷ ঐ ম্যাচে নিউক্যাসেল পরপর তিনবার এগিয়ে গিয়েও খেলার শেষ মিনিটে গিয়ে হেরে যায়৷ অর্থাৎ ম্যান ইউ'র কাছে তারা হারে ৪-৩ গোলে৷ নিউক্যাসেলের পক্ষে ম্যাচের প্রথম গোলটি করেন পার্চ – খেলা শুরুর মাত্র চার মিনিটের মাথায়৷ ম্যান ইউ'র ইভান্স সেটা পরিশোধ করেন ২৫ মিনিটে৷ এর তিন মিনিট পর আবারও গোল করেন ইভান্স৷ তবে এবার আর সেটা প্রতিপক্ষের জালে নয়, নিজেদেরই জালে বল ঢুকিয়ে দেন তিনি৷ অর্থাৎ নিউক্যাসেল এগিয়ে যায় ২-১ গোলে৷ এরপর ম্যান ইউ'র দ্বিতীয় গোল আসে ৫৮ মিনিটে ফন পার্সির পা থেকে৷ ৬৮ মিনিটে নিউক্যাসেল আবারও গোল করে এগিয়ে যায়৷ কিন্তু মাত্র তিন মিনিট পরই খেলায় নতুন করে সমতা ফেরায় ম্যান ইউ৷ অবশেষে খেলার শেষ মিনিটে গোল করে ম্যান ইউকে জয় এনে দেন হার্নান্দেজ৷ চরম উত্তেজনাপূর্ণ এই খেলায় জয়ের ফলে পয়েন্ট তালিকায় ম্যান ইউ'র সংগ্রহ এখন ৪৬৷ তাদের চেয়ে সাত পয়েন্ট পিছিয়ে আছে ম্যানচেস্টার সিটি, যারা বুধবার ১-০ গোলে হেরে গেছে সান্ডারল্যান্ডের কাছে৷ অবশ্য খেলা শেষে রেফারিকে একহাত নিয়েছেন ম্যান সিটির কোচ মানচিনি৷ তাদের একটি ফাউল না দেয়ায় মানচিনি বলেছেন, ‘‘রেফারি নিশ্চয় বড়দিনের সময় অনেক বেশি খাওয়া দাওয়া করেছেন৷ নাহলে পরিষ্কার একটি ফাউলের ঘটনা তিনি দেখতে পান না কিভাবে?'' যাই হোক, ম্যান সিটির এই হারের কারণে খুশি চেলসি৷ কারণ বুধবার তারা ১-০ গোলে হারিয়েছে নরউইক সিটিকে৷ এর ফলে, ম্যান সিটির সঙ্গে তাদের পয়েন্টের ব্যবধান এখন মাত্র চার৷ জেডএইচ/ডিজি (এএফপি)",
  "manualKeyPhrases" : [ "ইংলিশ", "চেলসি", "মানচিনি", "খেলা", "প্রিমিয়ার", "ম্যানচেস্টার" ],
  "automaticKeyPhrases" : [ "" ]
}