{
  "docID" : 8792,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রাজিলের-রেন-ফরেস্ট-রক্ষা-করতেই-হবে/a-15606596",
  "title" : "ব্রাজিলের রেন ফরেস্ট রক্ষা করতেই হবে",
  "date" : "16.12.2011",
  "writter" : "",
  "categories" : [ "বিজ্ঞান পরিবেশ" ],
  "article" : "নভেম্বর মাসে দক্ষিণ অ্যামেরিকার আটটি দেশের প্রতিনিধিরা ব্রাজিলের মানাউসে মিলিত হন৷ লক্ষ্য, ব্রাজিলের রেন ফরেস্ট রক্ষা করা, গাছ কাটা বন্ধ করা এবং অবৈধভাবে গাছের গুঁড়ি বা কাঠ এবং খনিজ পদার্থ পাচার রোধ করা৷ আটটি দেশ থেকে আগত প্রতিনিধিরা সবাই একবাক্যে বলেন, দক্ষিণ অ্যামেরিকাকে সবুজ রাখতে, সেখানকার গাছ-গাছালি এবং প্রকৃতিকে রক্ষা করতে জরুরি পদক্ষেপ এখনই গ্রহণ করতে হবে৷ দেশগুলোর মধ্যে ছিল ব্রাজিল, বলিভিয়া, কলাম্বিয়া, এক্যুডর, গিয়ানা, পেরু, সুরিনাম এবং ভেনিজুয়েলা৷ আগামী বছরের জুন মাসে ব্রাজিলের রিও ডি জেনিরোতে অনুষ্ঠিত হবে স্থায়ী উন্নয়ন সংক্রান্ত জাতিসংঘের একটি সম্মেলন৷ সেখানেও এই দেশগুলো বেশ স্পষ্ট করেই তাদের বক্তব্য তুলে ধরতে চায়৷ আমাজন নদীর আশেপাশের বন হচ্ছে পৃথিবীর বৃহত্তম রেন ফরেস্ট এবং বিশুদ্ধ পানির উৎস৷ ১৯৭৮ সালে আমাজন এলাকা রক্ষা করতে দক্ষিণ অ্যামেরিকার দেশগুলো একটি চুক্তি সই করে৷ নাম আমাজন কোঅপারেশন ট্রিটি৷ এই চুক্তি অনুযায়ী একটি বিশেষ তহবিলের ব্যবস্থা করা হয় ২০০৮ সালে৷ গাছ কাটা বন্ধ করার ওপর জোর দেয়া হয় এবং এর পাশাপাশি টেকসই উন্নয়নের দিকেও নজর দেয়ার কথা বলা হয়৷ জীবন দিচ্ছেন পরিবেশবাদীরা ব্রাজিলের রেন ফরেস্ট রক্ষা করতে গিয়ে জীবন দিয়েছেন ব্রাজিলের বেশ কয়েকজন পরিবেশবাদী৷ এ বছরের মাঝামাঝিতে ব্রাজিলের পুলিশ তিনজনকে গ্রেপ্তার করে৷ ব্রাজিলের দুজন শীর্ষ পরিবেশবাদী ছিলেন জোসে ক্লডিও রিবেরিও দ্যা সিলভা এবং তাঁর স্ত্রী৷ এ বছরের মে মাসে তাদের দুজনকেই গুলি করে হত্যা করা হয়৷ তাদের দোষ তারা ব্রাজিলের রেন ফরেস্ট রক্ষা করার জন্য সংগ্রাম চালিয়ে যাচ্ছিলেন৷ তবে বলা প্রয়োজন যে, ব্রাজিলের রেন ফরেস্ট রক্ষা করতে গিয়ে এ পর্যন্ত বেশ কয়েকজন পরিবেশবাদীকে জীবন দিতে হয়েছে৷ এরা নিজেদের জীবনকে তুচ্ছ মনে করে ব্রাজিলের রেন ফরেস্ট রক্ষায় সোচ্চার ছিলেন৷ জোসে ক্লডিও রিবেরিও দ্যা সিলভা ছিলেন এদের অন্যতম৷ তিনি বেশ ভাল করেই জানতেন, যেভাবে তিনি ব্রাজিলের রেন ফরেস্ট রক্ষায় সোচ্চার হয়েছেন এর ফলে বেশিদিন তিনি বেঁচে থাকবেন না৷ ক্লডিও দ্যা সিলভা বলেছিলেন, ‘‘আমাজন ধ্বংস হয়ে যাচ্ছে সেটা মেনে নেয়া আমার পক্ষে অসম্ভব৷ আমি এখানে বড় হয়েছি, এই বনের ফল খেয়ে বেঁচেছি, ছায়ায় ছায়ায় হেঁটেছি৷ আমার ছোটবেলার প্রতিটি স্মৃতির সঙ্গে মিশে রয়েছে এই রেন ফরেস্ট৷ আমি জানি এই রেন ফরেস্ট রক্ষা করতে চাই বলে যে কোন মুহূর্তে একটি বুলেট এসে আমাকে আঘাত করতে পারে৷ আমি আজ হয়তো এখানে আছি, কথা বলছি, সবাইকে সচেতন করার চেষ্টা করছি৷ এমনও হতে পারে যে একমাসের মধ্যেই আমাকে মেরে ফেলা হয়েছে৷ আমি চলে গেছি অনেক দূরে৷'' মৃত্যুর মাত্র কয়েকদিন আগে একটি জনসভায় এই কথাগুলো বলেছিলেন জোসে ক্লডিও রিবেরিও দ্যা সিলভা৷ এ বছরের মে মাসে তাঁকে এবং তাঁর স্ত্রীকে ঘাতকরা গুলি করে মারে৷ পরিবেশবাদীরা প্রতিবাদে আরো বেশি সোচ্চার হয়েছিলেন৷ কিন্তু অনেকের কাছেই এসব মৃত্যু স্বাভাবিক৷ কারণ আরো অনেক পরিবেশবাদী জীবন দিয়েছেন৷ এরা জীবন দিয়ে যাচ্ছেন কিন্তু তাদের রক্তের বিনিময়ে আমাজনকে রক্ষা করা সম্ভব হচ্ছে না৷ চিকো মেন্ডেস ছিলেন আরেক পরিবেশবাদী৷ তিনিও মৃত্যুকে আলিঙ্গন করেছিলেন বেশ স্বাভাবিকভাবেই৷ চিকো মেন্ডেস এভাবেই আলিঙ্গন করেছিলেন মৃত্যুকে, ‘‘বন্দুকধারীরা সারাক্ষণই আমাদের আশেপাশে ঘুরছে সুযোগের অপেক্ষায়৷ যে বা যারা তাদের ভাড়া করেছে তারা যেভাবেই হোক আমাকে নিশ্চিহ্ন করতে চায়৷'' বন উজাড় করতে একদল ব্যস্ত আরেকদল রক্ষা করতে ব্রাজিলের অনেক মানুষই মনে করে আমাজনের জঙ্গল ফুলে-ফলে ভরা৷ সেখানে থেকে জীবিকা নির্বাহ করা যে কারো পক্ষে সহজ৷ কিন্তু এর পাশাপাশি অনেকেরই প্রয়োজন বাসস্থানের৷ তারা এগিয়ে যায় বন উজাড় করতে৷ আর তখনই বাধে সংঘাত, সংঘর্ষ৷ ১৯৮৫ সালে থেকে এপর্যন্ত দেড় হাজারেরও বেশি মানুষ প্রাণ হারিয়েছে এসব সংঘর্ষে৷ ১৯৯৬ সালে একদল বিক্ষোভকারীর ওপর চাড়াও হয় পুলিশ৷ ভিডিওতে তা ধারণ করা হয় এবং টেলিভিশনে তা প্রচার করা হয়৷ ভূমি রক্ষা করতে এসব বিক্ষোভকারী জড়ো হয়েছিল৷ তাদের কাছ থেকে জোর করে তাদের বাসস্থান কেড়ে নেয়া হচ্ছিল৷ সেই সংঘর্ষে প্রায় ১৯ জন মারা যায়৷ তবে বেশির ভাগ ঘটনাই অজানা থেকে যায়৷ গত বছর আমাজনের বুক থেকে প্রায় ৭ হাজার বর্গ কিলোমিটার জায়গা ছিনিয়ে নেয়া হয়৷ গাছ কেটে পরিষ্কার করে ফেলা হয়৷ আমাজন হারিয়েছে এ পর্যন্ত প্রায় ২৭ হাজার বর্গ কিলোমিটারেরও বেশি জায়গা৷ আমাজন রক্ষা করার জন্য যে তহবিল তৈরি করা হয়েছে সেখানে জমা পড়েছে ৫৮ মিলিয়ন ডলার অথচ প্রয়োজন অন্তত ১ বিলিয়ন ডলার৷ প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "রেন ফরেস্ট", "পেরু", "সম্মেলন", "ব্রাজিল", "খনিজ পদার্থ", "রক্ষা", "বলিভিয়া", "গাছ", "এক্যুডর", "রেন", "কলাম্বিয়া", "সুরিনাম", "বন", "গিয়ানা" ],
  "automaticKeyPhrases" : [ "" ]
}