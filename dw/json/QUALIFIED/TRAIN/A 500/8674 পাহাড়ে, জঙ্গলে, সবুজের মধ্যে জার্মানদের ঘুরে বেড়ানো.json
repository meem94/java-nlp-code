{
  "docID" : 8674,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাহাড়ে-জঙ্গলে-সবুজের-মধ্যে-জার্মানদের-ঘুরে-বেড়ানো/a-5967339",
  "title" : "পাহাড়ে, জঙ্গলে, সবুজের মধ্যে জার্মানদের ঘুরে বেড়ানো",
  "date" : "02.09.2010",
  "writter" : "",
  "categories" : [ "সমাজ সংস্কৃতি" ],
  "article" : "জার্মানদের পাহাড়-জঙ্গল আর সবুজের মধ্যে ঘুরে বেড়নোর কথা ইউরোপের প্রতিটি দেশের মানুষই কম বেশি জানে৷ এই ঘুরে বেড়ানোকে প্রতিবছর বেশ জাঁকজমকের সঙ্গে পালন করা হয়৷ বেছে নেওয়া হয় বিশেষ একটি দিনকে৷ এ বছরের ৫ থেকে ৯ই আগস্ট এই ঘুরে বেড়ানোর ১১০তম প্রতিষ্ঠাবার্ষিকী পালন করেছে জার্মানরা৷ নাম – ‘ডয়চে ভান্ডারটাগ'৷ উৎসব পালন করা হয়েছে বাডেন-ভুর্টেমব্যার্গ রাজ্যের ব্ল্যাক ফরেস্টে৷ এসেছিল প্রায় ৫০ হাজার মানুষ৷ এরা সবাই মাঝে মধ্যে হাঁটতে হাঁটতে হারিয়ে যায় পাহাড়ে, গভীর জঙ্গলে – চলে যায় সবুজ প্রকৃতির একেবারে কাছাকাছি৷ এ বছরের উৎসবে শুধু জার্মান নয় আশেপাশের দেশ থেকেও এসেছে অনেক মানুষ – যারা প্রকৃতিকে ভালবাসে, যারা প্রকৃতির কাছাকাছি থাকতে পছন্দ করে৷ কেউ দল বেঁধে ঘোরে, কেউ একা, কেউ আবার পুরো পরিবারসহ বেরিয়ে পড়ে৷ সপ্তাহের পর সপ্তাহ চলে এই সবুজের মধ্যে পথ চলা৷ নেই কোন ক্লান্তি, নেই কোন অবসাদ৷ এর মাঝে রয়েছে দল বেঁধে ঘোরা, খেলাধুলার জন্য ঘুরে বেড়ানো, নর্ডিক ওয়াকিং, শুধু রাতে ঘোরা অর্থাৎ রাতের অন্ধকারে হারিয়ে যাওয়া আর খালি পায়ে মাইলের পর মাইল মাঠ-ঘাট পেরিয়ে এগিয়ে যাওয়া৷ প্রতিবছর প্রায় চার কোটি জার্মান পাহাড়-জঙ্গলে এই ঘোরা-ঘুরিতে বেরিয়ে পড়ে৷ এই ধরণের প্রকৃতির মাঝে হারিয়ে যাওয়ার একটি সমিতিও রয়েছে৷ সেই সমিতির প্রধান হান্স উলরিশ রাউখফুস৷ তাঁর মতে, ‘‘আমি মনে করি এই উদ্দেশ্যহীন হাঁটা-হাঁটির মধ্যে অনেক কিছু জড়িত৷ মানুষ জানতে পারে, খুব কাছ থেকে দেখতে পারে প্রকৃতি কত সুন্দর, কত সবুজ৷ আর্থিকভাবেও অনেকেরই অনেক সাশ্রয় হয়৷ দূরে কোথাও টাকা-পয়সা খরচ করে বেড়াতে যাওয়ার প্রয়োজন নেই৷ এখানেই, বাড়ির পাশেই, পাহাড়ে, দিনের পর দিন হেঁটে সময় কাটানো যায়৷ এই মুহূর্তে পাহাড়ে-বনে-জঙ্গলে ঘুরে বেড়ানো সমাজে সত্যি প্রবেশ করেছে৷ মানুষ সাদরে গ্রহণ করেছে৷' প্রতিবেদন: মারিনা জোয়ারদার সম্পাদনা: দেবারতি গুহ",
  "manualKeyPhrases" : [ "ক্লান্তি", "উৎসব", "বেড়ানো", "নর্ডিক ওয়াকিং", "জঙ্গল", "পাহাড়", "জার্মান", "হাঁটা", "সবুজ" ],
  "automaticKeyPhrases" : [ "" ]
}