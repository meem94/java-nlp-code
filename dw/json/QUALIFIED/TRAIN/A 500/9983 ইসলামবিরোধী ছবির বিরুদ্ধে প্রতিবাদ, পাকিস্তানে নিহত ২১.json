{
  "docID" : 9983,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইসলামবিরোধী-ছবির-বিরুদ্ধে-প্রতিবাদ-পাকিস্তানে-নিহত-২১/a-16255253",
  "title" : "ইসলামবিরোধী ছবির বিরুদ্ধে প্রতিবাদ, পাকিস্তানে নিহত ২১",
  "date" : "22.09.2012",
  "writter" : "",
  "categories" : [ "বিশ্ব" ],
  "article" : "পাকিস্তানে সহিংস বিক্ষোভে প্রাণ হারিয়েছে কমপক্ষে ২১ ব্যক্তি৷ আহত কয়েকশত৷ যুক্তরাষ্ট্রে নির্মিত ইসলামবিরোধী ছবি এবং মহানবীকে বিদ্রুপ করে ফ্রান্সের ম্যাগাজিনে প্রকাশিত কার্টুনের প্রতিবাদে আবারো সরব মুসলিম বিশ্ব৷ শুক্রবার ছিল মুসলমানদের বিশেষ ধর্মীয় প্রার্থনার দিন৷ এই দিন দুপুরের প্রার্থনার পর বিভিন্ন দেশের মুসলমানরা রাজপথে বিক্ষোভ কর্মসূচিতে অংশগ্রহণ করে৷ মহানবীকে বিদ্রুপ করে নির্মিত স্বল্প বাজেটের ছবি এবং কার্টুনের প্রতিবাদে এই বিক্ষোভ৷ পাকিস্তানে সহিংস বিক্ষোভে কমপক্ষে ২১ ব্যক্তি প্রাণ হারিয়েছে৷ দেশটির সবচেয়ে বড় শহর করাচিতে শুক্রবার নিহত হয় ১২ ব্যক্তি৷ অন্যদিকে পেশোয়ারে প্রাণ হারায় পাঁচ ব্যক্তি৷ এছাড়া সহিংসতায় গুরুতর আহত ৪ ব্যক্তি গতরাতে চিকিৎসারত অবস্থায় হাসপাতালে মারা যায়৷ অথচ পাকিস্তান সরকার শান্তিপূর্ণ প্রতিবাদ জানাতে জনগণের প্রতি আহ্বান জানিয়েছিল৷ এজন্য শুক্রবারকে ‘মহানবী মোহাম্মদের প্রতি ভালোবাসার দিন' ঘোষণা করে সেদেশের সরকার৷ কিন্তু বিক্ষোভকারীরা শান্তিপূর্ণ প্রতিবাদের বদলে সহিংস পথই বেছে নিয়েছে৷ আর তাতে প্রাণহানি ছাড়াও আহতের সংখ্যা ২২৯৷ শুক্রবার করাচিতে অবস্থিত মার্কিন দূতাবাসে হামলার চেষ্টা করে বিক্ষোভকারীরা৷ এসময় পুলিশ তাদের বাধা প্রদান করে৷ এতে প্রাণ হারায় ১২ ব্যক্তি৷ নিহতদের মধ্যে এক পুলিশ সদস্যও রয়েছেন৷ অন্যদিকে, পেশোয়ারে নিহত পাঁচ ব্যক্তির মধ্যে একটি টিভি চ্যানেলের গাড়ির চালক রয়েছেন৷ পুলিশের গুলিতে এই চালক প্রাণ হারিয়েছে বলে দাবি করেছে টিভি চ্যানেলটি৷ প্রত্যক্ষদর্শীদের দেওয়া তথ্য অনুযায়ী, ইসলামবিরোধী ছবি এবং কার্টুন প্রকাশের প্রতিবাদে পাকিস্তানে ৪৫ হাজারের মতো মানুষ বিক্ষোভে অংশ নেয়৷ এদের মধ্যে অধিকাংশই ডানপন্থী ধর্মীয় দলগুলোর সদস্য৷ পাকিস্তানের ১৮০ মিলিয়ন জনসংখ্যার বিবেচনায় ৪৫ হাজার বিক্ষোভকারী কার্যত তেমন বড় কোন সংখ্যা নয়৷ উল্লেখ্য, মার্কিন যুক্তরাষ্ট্রে নির্মিত ‘ইনোসেন্স অফ মুসলিমস' ছবিটি নিয়ে গত কয়েকদিন ধরেই বিক্ষোভ চলছিল বিভিন্ন দেশে৷ গত সপ্তাহে সেই বিক্ষোভে ঘি ঢালে ফ্রান্সের একটি ম্যাগাজিন৷ মহানবীকে ব্যঙ্গ করে একটি কার্টুন সিরিজ প্রকাশ করে ম্যাগাজিনটি৷ এরপর অবশ্য সহিংসতার আশঙ্কায় বিশটি মুসলিম দেশে নিজেদের দূতাবাস, স্কুল এবং সাংস্কৃতিক কেন্দ্রগুলোর কার্যক্রম আপাতত বন্ধ রাখার ঘোষণা প্রদান করেছে ফ্রান্স৷ এআই /এএইচ (এএফপি)",
  "manualKeyPhrases" : [ "পাকিস্তানে", "ইসলামবিরোধী", "প্রতিবাদ", "নিহত", "২১" ],
  "automaticKeyPhrases" : [ "" ]
}