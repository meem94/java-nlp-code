{
  "docID" : 9754,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেফারি-এটা-কি-ফাইনাল-ম্যাচ/a-17795547",
  "title" : "‘রেফারি, এটা কি ফাইনাল ম্যাচ?’",
  "date" : "20.07.2014",
  "writter" : "",
  "categories" : [ "বিশ্বকাপ" ],
  "article" : "বিশ্বকাপ ফাইনাল চলাকালে ঠিক এই প্রশ্নটিই করেছিলেন এক জার্মান ফুটবলার৷ রেফারি মনে করেছিলেন, সে বুঝি রসিকতা করছে৷ কিন্তু পরক্ষণই অনুধাবন করলেন, মাথায় জোরে আঘাত লাগায় এলোমেলো বকছে খেলোয়াড়টি৷ ব্রাজিলের মারাকানা স্টেডিয়ামে বিশ্বকাপ ফাইনালে আর্জেন্টিনাকে ১-০ গোলে হারায় জার্মানি৷ এই জয়ের সুবাদে ২৪ বছর পর আবারো বিশ্বকাপ ঘরে তোলে দেশটি৷ তবে ফাইনাল শুরুর আগে খানিকটা বিপাকে পড়েছিল জার্মান দল৷ মধ্যমাঠের খেলোয়াড় সামি কেদিরা খেলা শুরুর আগে প্র্যাকটিসের সময় আহত হন৷ ফলে তাঁর বিকল্প হিসেবে মাঠে নামেন ক্রিস্টফ ক্রামার৷ মাঠে নিরলস ভাবে দৌঁড়ানো এবং নির্ভুল ‘পাস' দেয়ার সুনামের অধিকারী ক্রামার৷ তবে দলের নিয়মিত খেলোয়াড় নন তিনি৷ খেলার ১৭ মিনিটে আর্জেন্টিনার রক্ষণভাগের এসেকিয়েল গারাই-এর সঙ্গে ধাক্কা লাগলে মাথায় আঘাত পান ক্রামার৷ এরপর তিনি ম্যাচ রেফারি নিকোলা রিৎসোরি-র কাছে প্রশ্ন করেন, ‘‘রেফারি, এটা কি ফাইনাল ম্যাচ?'' রিৎসোরি মনে করেছিলেন ক্রামার বুঝি রসিকতা করছেন৷ কিন্তু একই প্রশ্ন আবারো করেন তিনি এবং বলেন, ‘‘আমার জানা প্রয়োজন, এটা সত্যিই ফাইনাল ম্যাচ কিনা৷'' তখন রেফারি জবাবে ‘হ্যাঁ' বলেন৷ আর ক্রামার রেফারিকে ধন্যবাদ জানিয়ে বলেন, এটা জানা জরুরি ছিল৷ বৃহস্পতিবার গণমাধ্যমকে এসব তথ্য জানান ইটালীয় রেফারি রিৎসোরি৷ তিনি নাকি তখনই জার্মানির আরেক খেলোয়াড় বাস্টিয়ান শোয়াইনস্টাইগারকে বিষয়টি জানিয়েছিলেন৷ তবে তারপরও ১৪ মিনিট মাঠে ছিলেন ক্রামার৷ এরপর তাঁর বদলে আরেক খেলোয়াড়কে মাঠে নামান জার্মান কোচ ইওয়াখিম ল্যোভ৷ বলাবাহুল্য খেলার মাঠে ফুটবলারদের মাথায় আঘাত লাগার এমন ঘটনা প্রায়ই ঘটে৷ কিন্তু ফুটবলে স্বল্প সময়ের জন্য বিকল্প আরেকজন খেলোয়াড় মাঠে নামানোর নিয়ম নেই৷ এখন এই নিয়মে পরিবর্তন আনার প্রশ্ন উঠেছে৷ কেননা সে ক্ষেত্রে আহত খেলোয়াড়কে কিছুটা সময় পরীক্ষার সুযোগ পাবেন চিকিৎসকরা৷ ফিফা-র মেডিকেল প্রধান ডগে এরকম ব্যবস্থা চালুর বিপক্ষে নন৷ এআই / এসবি (এপি, ডিপিএ)",
  "manualKeyPhrases" : [ "ক্রামার", "ফাইনাল", "রেফারি", "ম্যাচ", "জার্মানি" ],
  "automaticKeyPhrases" : [ "" ]
}