{
  "docID" : 9720,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রজন্ম-চত্বরের-চাপের-মুখে-আইন-সংশোধনের-উদ্যোগ/a-16589367",
  "title" : "প্রজন্ম চত্বরের চাপের মুখে আইন সংশোধনের উদ্যোগ",
  "date" : "10.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "রাষ্ট্রপক্ষেরও আপিলের সুযোগ রেখে যুদ্ধাপরাধ ট্রাইবুনাল আইনের সংশোধনীর খসড়া কাল মন্ত্রিসভার বৈঠকে উঠবে৷ আর সংসদের এই অধিবেশনেই তা পাশ হবে বলে জানিয়েছেন আইনমন্ত্রী৷ এদিকে শাহবাগের প্রজন্ম চত্বর লোকে লোকারণ্য৷ শাহবাগ প্রজন্ম চত্বরে প্রতিবাদী মানুষের টানা অবস্থানের ষষ্ঠ দিন আজ৷ আর দিন যত যাচ্ছে প্রতিবাদী মানুষের ভীড় ততই বাড়ছে৷ রাত নেই দিন নেই৷ এখানে এখন মানুষের ঘুম ভাঙে যুদ্ধাপরাধীদের বিচারের দাবিতে স্লোগানের শব্দে৷ শুধু ঢাকা নয়, দেশের সব প্রান্ত থেকে মানুষ ছুটে আসছেন৷ স্কুল কলেজের শিক্ষার্থী, মুক্তিযোদ্ধা, খেটে খাওয়া মানুষ, সবাই৷ তাদের একটিই দাবি, কাদের মোল্লার ফাঁসি, সব যুদ্ধাপরাধীর ফাঁসি৷ প্রজন্ম চত্বরে প্রতীকী ফাঁসির মঞ্চ বানানো হয়েছে৷ সেখানেই প্রতীকী ফাঁসি দেয়া হবে যুদ্ধাপরাধীদের৷ জাতীয় ক্রিকেট দলের সদস্যরা তাদের সঙ্গে একাত্মতা প্রকাশ করেছেন৷ একাত্মতা প্রকাশ করেছেনে পররাষ্ট্রমন্ত্রী ডা. দীপু মনি৷ এদিকে আইনমন্ত্রী ব্যারিস্টার শফিক আহমেদ জানিয়েছেন, যুদ্ধাপরাধ ট্রাইবুনাল আইনের সংশোধনের খসড়া কাল সোমবার মন্ত্রী পরিষদের বৈঠকে উঠবে৷ এই সংশোধনীর মাধ্যমে রাষ্ট্রপক্ষও আপিলের সুযোগ পাবে৷ আর তাহলে কাদের মেল্লার যাবজ্জীবনের বিরোধিতা করে ফাঁসির আপিল করা যাবে৷ আপিল নিস্পত্তি করতে হবে সর্বোচ্চ ৯০ দিনের মধ্যে৷ এদিকে, বাংলাদেশ সফররত ভারতের পররাষ্ট্র সচিব রঞ্জন মাথাই বাংলাদেশে যুদ্ধাপরাধীদের বিচারের আওতায় আনায় অভিনন্দন জানিয়েছেন৷ তিনি শাহবাগের গণজাগরণ নিয়ে বলেন, একাত্তরে বাংলাদেশে যে মানবতা বিরোধী অপরাধ হয়েছে, তা তারা দেখেছেন৷ তরুণ প্রজন্মের এই উপলব্ধি যথার্থ৷",
  "manualKeyPhrases" : [ "বাংলাদেশ", "প্রজন্ম চত্বর", "ভীড়", "শাহবাগ", "যুদ্ধাপরাধ" ],
  "automaticKeyPhrases" : [ "" ]
}