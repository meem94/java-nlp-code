{
  "docID" : 9321,
  "source" : "http://www.dw.com/",
  "lang" : "BN",
  "url" : "http://www.dw.com/bn/মহাকাশ-গবেষণায়-এক-কেজির-স্যাটেলাইট/a-16683327",
  "title" : "মহাকাশ গবেষণায় এক কেজি’র স্যাটেলাইট",
  "date" : "19.03.2013",
  "writter" : "জাহিদুল হক",
  "categories" : [ "বিজ্ঞান পরিবেশ" ],
  "article" : "দৈর্ঘ্য ১০ সেন্টিমিটার৷ ওজন এক কেজি৷ দেখতে চারকোণা কিউবের মতো৷ এই হলো ‘উভে-৩’ স্যাটেলাইট৷ কয়েকদিনের মধ্যেই মহাকাশে পাড়ি দেয়ার জন্য তৈরি হচ্ছে এটি৷ এই কাজে এখন ব্যস্ত জার্মানির ভুর্ৎসবুর্গ বিশ্ববিদ্যালয়ের একদল শিক্ষার্থী৷ কাজ প্রায় শেষ পর্যায়ে৷ এ মাসের শেষে এটিকে নিয়ে যাওয়া হবে রাশিয়ায় অবস্থিত রকেট লঞ্চিং প্যাডে৷ সেখান থেকে মহাকাশের উদ্দেশ্যে রওয়ানা হবে উভে-৩৷ তবে নির্দিষ্ট দিনক্ষণ এখনো ঠিক হয়নি৷ মহাকাশে যাওয়ার পর সেখান থেকে বিভিন্ন তথ্য পাঠাবে এই স্যাটেলাইট৷ শিক্ষার্থী তথা গবেষকরা প্রায় তিনমাস পর্যন্ত তার সঙ্গে যোগাযোগ রাখতে পারবে৷ উভে-৩ প্রকল্পে কাজ করছে ১০ জনের একটি দল৷ এর মধ্যে পিএইচডি গবেষক সহ স্নাতক ও স্নাতকোত্তর পর্যায়ের শিক্ষার্থী রয়েছে৷ উভে-৩ এর আগে মহাকাশে গেছে দুই পূর্বসূরি উভে-১ ও উভে-২৷ এর মধ্যে প্রথমটি মহাকাশে যায় ২০০৫ সালে৷ সেখানে ইন্টারনেট নিয়ে গবেষণা করে স্যাটেলাইটটি৷ আর মহাকাশে কোথায় স্যাটেলাইট পাঠালে ভালো হয় বিজ্ঞানীদের সেটা বোঝাতে সহায়তা করেছে উভে-২৷ উভে প্রকল্প প্রকল্পের প্রধান ক্লাউস সিলিং৷ উভে প্রকল্পটি তার কাজের জন্য ইতিমধ্যে বিশ্বে স্বীকৃতি পেয়েছে৷ ইউরোপীয় ইউনিয়ন প্রকল্পটি চালিয়ে নেয়ার জন্য আড়াই মিলিয়ন ইউরো দিয়েছে৷ ফলে ২০১৮ সাল পর্যন্ত নির্বিঘ্নে চলতে পারবে প্রকল্পের কাজ৷ ‘কিউবস্যাট' বিশ্ববিদ্যালয় পর্যায়ের শিক্ষার্থীরা মহাকাশ গবেষণা বিষয়ে যেন হাতেকলমে শিক্ষা পেতে পারে সেজন্য যুক্তরাষ্ট্রের দুজন অধ্যাপক কিউবস্যাট এর ধারণা দেন৷ ছোট স্যাটেলাইটগুলো দেখতে কিউবের মতো হওয়ায় এমন নামকরণ করা হয়েছে৷ উভে-৩ এমনই একটি কিউবস্যাট৷",
  "manualKeyPhrases" : [ "মহাকাশ", "স্যাটেলাইট", "কেজি", "কিউবস্যাট", "এক", "গবেষণা" ],
  "automaticKeyPhrases" : [ "" ]
}