{
  "docID" : 8530,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্ফটিকের-সাহায্যে-সমুদ্রের-দিক-নির্ণয়-করতো-ভাইকিং-জাতি/a-15504985",
  "title" : "স্ফটিকের সাহায্যে সমুদ্রের দিক নির্ণয় করতো ভাইকিং জাতি",
  "date" : "02.11.2011",
  "writter" : "",
  "categories" : [ "বিজ্ঞান পরিবেশ" ],
  "article" : "আজকের এই জিপিএস'এর যুগে মোবাইল ফোনই দেখিয়ে দেয় উত্তর, দক্ষিণ, পূর্ব, পশ্চিম কোনদিকে৷ কিন্তু কম্পাস আবিষ্কারের আগে মানুষ যখন সমুদ্রপথ চষে বেড়াতো, তখন তারা কীভাবে দিক নির্ণয় করতো? প্রায় এক হাজার বছর আগে ইউরোপের উত্তরে নর্ডিক জাতি সমুদ্রযাত্রায় বেশ পারদর্শী হয়ে উঠেছিল৷ ভাইকিং নামেই তারা বেশি পরিচিত৷ সাহসী ও অ্যাডভেঞ্চারপ্রিয় এই জাতির নাম শুনলেই লম্বা দাড়ি ও মাথায় শিং লাগানো হেলমেট পরা বিশাল চেহারার মানুষের ছবি মনে ভেসে ওঠে৷ তবে তারা সত্যি শিং পরে বেড়াতো কি না, তা নিশ্চিত করে বলা যায় না৷ যাই হোক, কলম্বাস অ্যামেরিকা আবিষ্কারের বহুযুগ আগে তারা আইসল্যান্ড, গ্রিনল্যান্ড ও সম্ভবত উত্তর অ্যামেরিকার ভূখণ্ডেও পৌঁছে গিয়েছিল৷ দিনের বেলায় সূর্য এবং রাতের আকাশে চাঁদ-তারা দেখে তারা যে সঠিক দিক নির্ণয় করতে পারতো, তার প্রমাণ আগেই পাওয়া গেছে৷ সমুদ্রের ঢেউ ও স্রোতের গতিপথ সম্পর্কেও তাদের ভালো ধারণা ছিল৷ কিন্তু কুয়াশাভরা বা মেঘলা দিন বা রাতে যখন আকাশ দেখা যেত না, তখন তারা কী করতো? কিংবদন্তি অনুযায়ী তাদের কাছে ছিল রহস্যময় এক ‘স্যান্ডস্টোন' বা রহস্যময় এক ধরণের স্ফটিক পাথর, যা তাদের সঠিক পথ দেখিয়ে নিয়ে যেত৷ মেঘলা দিনেও সেই স্ফটিক ভেদ করে সূর্যের আলোর ছটা সঠিক পথ দেখাতে পারতো বলে অনেকে বিশ্বাস করে৷ তবে এতদিন এর সপক্ষে কোনো প্রমাণ পাওয়া যায় নি৷ এবার এক আন্তর্জাতিক গবেষক দল এই রহস্যের সমাধান করতে পেরেছে বলে দাবি করছে৷ তাদের মতে, ভাইকিং'রা আসলে এক ধরণের স্বচ্ছ ক্যালসাইট ক্রিস্ট্যাল বা স্ফটিক ব্যবহার করতো, যা ‘আইসল্যান্ড স্পার' নামেও পরিচিত৷ এভাবে সূর্যের সঠিক অবস্থান নিখুঁতভাবে নির্ণয় করতে পারতো তারা৷ কিন্তু সেই প্রক্রিয়া মোটেই সহজ নয়৷ হিসেব-নিকেশ করতে অঙ্ক ও জ্যামিতির ভালো জ্ঞান থাকা চাই৷ মেঘলা ও প্রায় অন্ধকার পরিবেশেও আলোর ছটার অতি সূক্ষ্ম পরিবর্তনের মধ্যে পার্থক্য বোঝার জন্য দৃষ্টিশক্তিও ভালো হতে হবে৷ ১৫৯২ সালে ডুবে যাওয়া একটি জাহাজের ভগ্নস্তূপ থেকে সম্প্রতি এমন একটি ‘আইসল্যান্ড স্পার' উদ্ধার করা হয়েছে৷ ফলে এর প্রচলন সম্পর্কে আর কোনো সন্দেহ রইলো না৷ এমনকি কম্পাস'এর আবিষ্কারের পরেও ‘আইসল্যান্ড স্পার'এর কদর কমে নি৷ কোনো কারণে সেই কম্পাস কাজ না করলে স্ফটিকই ছিল ভরসা৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "নির্ণয়", "কম্পাস", "ভাইকিং", "দিক", "স্ফটিক" ],
  "automaticKeyPhrases" : [ "" ]
}