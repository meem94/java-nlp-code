{
  "docID" : 9440,
  "source" : "http://www.dw.com/",
  "lang" : "BN",
  "url" : "http://www.dw.com/bn/মাঠ-থেকে-গরম-দূর-করতে-বদ্ধপরিকর-কাতার/a-17328241",
  "title" : "মাঠ থেকে গরম দূর করতে বদ্ধপরিকর কাতার",
  "date" : "29.12.2013",
  "writter" : "",
  "categories" : [ "খেলাধুলা" ],
  "article" : "কাতারে অনুষ্ঠিতব্য বিশ্বকাপ ২০২২ আয়োজন গ্রীষ্মের বদলে শীতকালে সরিয়ে নেয়া উচিত কিনা, তা নিয়ে বিতর্ক অব্যাহত রয়েছে৷ তবে আয়োজক দেশ বিশেষ ব্যবস্থায় গ্রীষ্মেই বিশ্বকাপ আয়োজনের পক্ষে৷ ফিফা প্রেসিডেন্ট সেপ ব্লাটার বিশ্বকাপ ২০২২ এর সময়সূচি নিয়ে আবারো পরামর্শ প্রক্রিয়া শুরু করেছেন৷ গ্রীষ্মে কাতারে তাপামাত্রা ৫০ ডিগ্রি সেলসিয়াস পর্যন্ত উঠতে পারে৷ এই তাপমাত্রার মধ্যে ফুটবল খেলা খেলোয়াড়দের পক্ষে যেমন অসম্ভব, তেমনি ফুটবল ভক্তদের জন্য দেখাও কষ্টকর৷ তাই কাতারে গ্রীষ্মের বদলে শীতকালে বিশ্বকাপ আয়োজনের কথা ভাবা হচ্ছে৷ তবে আয়োজকদের মধ্যে যারা গ্রীষ্মকালে বিশ্বকাপ আয়োজনের পক্ষে, তাদেরও যুক্তি রয়েছে৷ বিশেষ ব্যবস্থায় খেলার মাঠ এবং গ্যালারির তাপমাত্রা ২৫ থেকে ২৬ ডিগ্রির মধ্যে রাখা সম্ভব বলে মনে করেন তাঁরা৷ দোহায় সম্প্রতি এক সম্মেলনে বিশ্বকাপ আয়োজক কমিটির মহাসচিব হোসেইন আল তাহাওয়াদি বলেন, ‘‘আমরা সবসময়ই বলেছি, গ্রীষ্মকালে বিশ্বকাপ আয়োজন সম্ভব৷'' বিশ্বকাপের জন্য কাতারের রাজধানী দোহা থেকে ২০ কিলোমিটার দূরে প্রস্তুত করা হচ্ছে আল ওয়াকরাহ স্টেডিয়াম৷ আগামী কয়েক সপ্তাহের মধ্যে এই স্টেডিয়ামের শীতাতপ নিয়ন্ত্রণ ব্যবস্থা চূড়ান্ত করা হবে৷ বিশ্বকাপ আয়োজক কমিটির সঙ্গে সম্পৃক্ত একটি সূত্র বার্তা সংস্থা এএফপিকে জানায়, ‘‘খেলা এবং প্রশিক্ষণের মাঠ – দু জায়গাই শীতাতপ নিয়ন্ত্রণ ব্যবস্থার অন্তর্ভূক্ত থাকবে৷ আর এটা মোটেই অসম্ভব নয়৷ তবে চ্যালেঞ্জ হচ্ছে, কম বিদ্যুৎ খরচ করে এটা কিভাবে করা যায়৷'' এদিকে, বিশ্বকাপের সময় নিয়ে বিতর্ক চললেও কাতারে প্রস্তুতি থেমে নেই৷ শুধু অবকাঠামো নয়, দলের পেছনেও লাখ লাখ মার্কিন ডলার খরচ করছে সেদেশ৷ বিশ্বকাপের জন্য ফুটবলার তৈরিতে গড়ে তুলেছে একাডেমি৷ ইতোমধ্যে সেদেশের তরুণ দল সাফল্যও দেখাতে শুরু করেছে৷ সম্প্রতি কাতারের অনূর্ধ্ব-১৬ দল জার্মান ক্লাব বোরুসিয়া ম্যুনশেনগ্লাডবাখের তরুণ দলকে হারিয়েছে ৭-১ গোলে৷ আর অনূর্ধ্ব-১৯ দল হারিয়েছে ব্রাজিলের অনূর্ধ্ব-২০ দলকে৷ কার্যত বিশ্বকাপের জন্য সবদিক থেকে প্রস্তুতি নিচ্ছে কাতার৷ এআই / জেডএইচ (এএফপি)",
  "manualKeyPhrases" : [ "স্টেডিয়াম", "মাঠ", "কাতার", "ফিফা", "ফুটবল", "বিশ্বকাপ" ],
  "automaticKeyPhrases" : [ "" ]
}