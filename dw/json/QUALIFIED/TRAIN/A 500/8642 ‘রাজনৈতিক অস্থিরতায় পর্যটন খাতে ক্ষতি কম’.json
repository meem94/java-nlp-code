{
  "docID" : 8642,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনৈতিক-অস্থিরতায়-পর্যটন-খাতে-ক্ষতি-কম/a-16660304",
  "title" : "‘রাজনৈতিক অস্থিরতায় পর্যটন খাতে ক্ষতি কম’",
  "date" : "09.03.2013",
  "writter" : "",
  "categories" : [ "বিশ্ব" ],
  "article" : "বার্লিন সফররত বাংলাদেশের পর্যটন মন্ত্রী ফারুক খান ডয়চে ভেলেকে দেওয়া সাক্ষাৎকারে জানিয়েছেন, রাজনৈতিক অস্থিরতায় পর্যটন খাতের তেমন ক্ষতি হচ্ছে না৷ বিশ্বের সবচেয়ে বড় পর্যটন মেলা আইটিবিতে অংশ নিতে জার্মানি সফর করেন তিনি৷ বিশ্বের সবচেয়ে বড় ম্যানগ্রোভ বন সুন্দরবনের একটি বড় অংশের অবস্থান বাংলাদেশে৷ বাগেরহাটের কয়েকশো বছরের পুরনো ষাট গম্বুজ মসজিদ ইউনেস্কো দ্বারা বিশ্ব ঐতিহ্য হিসেবে স্বীকৃত৷ বাংলাদেশে রয়েছে বিশ্বের অন্যতম বৃহৎ সমুদ্রতট৷ পর্যটকদের টানতে এরকম অনেক কিছু রয়েছে৷ কিন্তু সমস্যা হচ্ছে, যুগোপযোগী মার্কেটিং আর উপযুক্ত অবকাঠামোর অভাবে পর্যটকদের তেমন কাছে টানতে পারছে না বাংলাদেশ৷ জার্মানি সফরকালে সেকথা খানিকটা স্বীকারও করলেন বেসামরিক বিমান চলাচল ও পর্যটনমন্ত্রী লে. কর্নেল (অব.) মুহাম্মদ ফারুক খান৷ তিনি অকপটে স্বীকার করেন, বাংলাদেশের কোন সরকারই পর্যটন খাতকে আর্থিকভাবে লাভবান খাত হিসেবে বিবেচনা করেনি৷ এই খাতের মাধ্যমে যে বিশ্বের বুকে দেশের ভাবমূর্তি উজ্জ্বল করা সম্ভব, সেই ভাবনাও এতকাল আসেনি রাজনীতিবিদদের মনে৷ তবে এখনকার পরিস্থিতি ভিন্ন৷ ফারুক খানের ভাষ্য অনুযায়ী, বর্তমান সরকার পর্যটন খাতের উন্নয়নে কাজ করছে৷ বিদেশি পর্যটকদের জন্য টানতে পারে বা পারছে এরকম বিভিন্ন স্থাপনার অবকাঠামোগত উন্নয়নের কাজ চলছে৷ পাশাপাশি, আন্তর্জাতিক পর্যটন মেলাতেও অংশ নিচ্ছে বাংলাদেশ৷ বার্লিনে অনুষ্ঠিত বিশ্বের সবচেয়ে বড় পর্যটন বাণিজ্য মেলায় আইটিবিতে অংশগ্রহণও এই অগ্রগতির অংশ৷ তবে কাজ এখনো অনেক বাকি৷ বিশ্বের বিভিন্ন দেশ নিজেদের পর্যটন খাতকে তুলে ধরতে আন্তর্জাতিক মিডিয়াতে আকর্ষণীয় বিজ্ঞাপন প্রচার করে থাকে৷ বাংলাদেশ বলতে গেলে এক্ষেত্রে একেবারেই অনুপস্থিত৷ অডিও শুনুন 04:18 সাক্ষাৎকারটি শুনুন এখানে সাম্প্রতিক সময়ে শুধু গত বিশ্বকাপ ক্রিকেট চলাকালে আন্তর্জাতিক গণমাধ্যমে কিছু বিজ্ঞাপন প্রচার করেছিল বাংলাদেশ৷ এই বিষয়ে দৃষ্টি আকর্ষণ করা হলে ফারুক খান জানান, শীঘ্রই আন্তর্জাতিক গণমাধ্যমে বাংলাদেশের পর্যটন খাত বিষয়ক বিজ্ঞাপন প্রচার করা হবে৷ এজন্য সরকার অর্থ বরাদ্দ করেছে৷ কথা হয়েছে, ডিসকভারি চ্যানেলের সঙ্গে৷ তাই শীঘ্রই বিজ্ঞাপন প্রচার করা হবে আন্তর্জাতিক গণমাধ্যমে৷ বলাবাহুল্য, যুদ্ধাপরাধীদের বিচারকে কেন্দ্র করে বর্তমানে বাংলাদেশে রাজনৈতিক অস্থিরতা চলছে৷ গত কয়েক সপ্তাহে পুলিশসহ প্রাণ হারিয়েছেন বেশ কয়েকজন৷ স্বভাবতই মন্ত্রীর কাছে জিজ্ঞাসা, এই রাজনৈতিক অস্থিরতার প্রভাব কি পড়ছে পর্যটন খাতে? ফারুক খান বলেন, পর্যটন খাতে রাজনৈতিক অস্থিরতার প্রভাব কিছুটা পড়ছে, তবে সেটা তেমন উল্লেখযোগ্য নয়৷ এই অস্থিরতা শীঘ্রই মিটে যাবে বলে আশা প্রকাশ করেন তিনি৷ উল্লেখ্য, গত বছর বাংলাদেশে ভিনদেশি পর্যটকের সংখ্যা ছিল চার লাখের মতো৷ এই সংখ্যা আগামী তিন থেকে পাঁচ বছরের মধ্যে আরো বাড়বে বলে আশা প্রকাশ করেন ফারুক খান৷ সে লক্ষ্যেই কাজ করছেন এই পর্যটন মন্ত্রী৷ সাক্ষাৎকার: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "ফারুক", "পর্যটন", "খান", "রাজনৈতিক", "খাত", "ক্ষতি", "অস্থিরতা", "মন্ত্রী" ],
  "automaticKeyPhrases" : [ "" ]
}