{
  "docID" : 9749,
  "source" : "http://www.dw.com/",
  "lang" : "BN",
  "url" : "http://www.dw.com/bn/চলছে-সিএনজি-অটোরিকশা-ও-পণ্যবাহী-ট্রাকের-৪৮-ঘণ্টার-ধর্মঘট/a-16088511",
  "title" : "চলছে সিএনজি অটোরিকশা ও পণ্যবাহী ট্রাকের ৪৮ ঘণ্টার ধর্মঘট",
  "date" : "12.07.2012",
  "writter" : "",
  "categories" : [ "বিশ্ব" ],
  "article" : "এই ধর্মঘটের কারণে সাধারণ মানুষ পড়েছেন চরম ভোগান্তিতে৷ বাধাগ্রস্ত হচ্ছে পণ্য পরিবহণ৷ পুলিশি হয়রানি বন্ধসহ ১০ দফা দাবি রয়েছে ধর্মঘটে৷ তবে সাধারণ যাত্রীদেরও অভিযোগ আছে সিএনজি অটোরিকশার চালকদের বিরুদ্ধে৷ ঢাকায় এ ধর্মঘট শুরু হয়েছে বুধবার সকাল থেকে৷ আর শেষ হবে কাল সকালে৷ সিএনজি অটোরিকশার চালকরা মালিকের জমার টাকা কমানো, মিটার তুলে দেয়া এবং পুলিশি হয়রানি বন্ধসহ ১০ দফা দাবি আদায়ের লক্ষ্যে এই ধর্মঘট শুরু করেছেন৷ আর এতে, সাধারণ যাত্রীরা পড়েছেন চরম দুর্ভোগে৷ তারা ঘণ্টার পর ঘণ্টা ঠায় দাড়িয়ে থেকেও গন্তব্যে যাওয়ার কোনো উপায় করতে পারছেন না৷ সিএনজি অটোরিকশার চালকদের ক্ষোভ মূলত পুলিশের বিরুদ্ধে৷ তাদের দাবি, পুলিশ নানা অজুহাতে তাদের কাছ থেকে টাকা আদায় করে৷ আর না দিলে হয়রানিমূলক মামলা ঠুকে দেয়৷ তবে সিএনজি অটোরিকশার চালকদের বিরুদ্ধেও অভিযোগের অন্ত নেই যাত্রীদের৷ তারা ইচ্ছেমত ভাড়া হাঁকেন৷ মিটারের তোয়াক্কা করেন না৷ আর রাজধানীর যেকোনো গন্তব্যে যাওয়া বাধ্যতামূলক হলেও, তারা তা মানেন না৷ সবই নির্ভর করে তাদের মেজাজ-মর্জির ওপর৷ এদিকে রাজধানী ঢাকাসহ সারা দেশে চলাচলকারী পণ্যবাহী কভার্ড ভ্যান ও ট্রাক চালকরাও ৪৮ ঘণ্টার ধর্মঘট শুরু করেছেন৷ এতে সারা দেশে পণ্য পরিবহন বাধাগ্রস্ত হচ্ছে৷ তাদের মূল দাবি, পুলিশি হয়রানি বন্ধ করা৷ তবে ট্রাফিক পুলিশের উপকমিশনার কবির হোসেন পুলিশি হয়রানির অভিযোগ অস্বীকার করে বলেছেন, অনেক গাড়িরই কাগজপত্র থাকেনা৷ তাই এসব গাড়ি রেকার দিয়ে টেনে ডাম্পিংয়ে নিয়ে যাওয়া ছাড়া তাদের কিছু করার থাকেনা৷ অন্যদিকে, ধর্মঘট উপেক্ষা করে বেশি রোজগারের আশায় দু-একটি সিএনজি অটোরিকশা যে রাস্তায় নামছেনা, তা নয়৷ তবে ধর্মঘটিদের সামনে পড়লে তার মাশুল দিতে হচ্ছে তাদের৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "অটোরিকশা", "ঢাকা", "ধর্মঘট", "পণ্য পরিবহণ", "সিএনজি" ],
  "automaticKeyPhrases" : [ "" ]
}