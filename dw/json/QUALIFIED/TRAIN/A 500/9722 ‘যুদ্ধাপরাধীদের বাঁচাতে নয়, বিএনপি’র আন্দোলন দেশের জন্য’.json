{
  "docID" : 9722,
  "source" : "http://www.dw.com/",
  "lang" : "BN",
  "url" : "http://www.dw.com/bn/যুদ্ধাপরাধীদের-বাঁচাতে-নয়-বিএনপির-আন্দোলন-দেশের-জন্য/a-16479789",
  "title" : "‘যুদ্ধাপরাধীদের বাঁচাতে নয়, বিএনপি’র আন্দোলন দেশের জন্য’",
  "date" : "26.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বাংলাদেশের বিরোধী দলীয় নেত্রী ও বিএনপি চেয়ারপার্সন বেগম খালেদা জিয়া বলেছেন, সরকার পুরো মেয়াদ ক্ষমতায় থাকবে – এ নিয়ে কোনো আপত্তি নেই৷ তবে নির্বাচনের জন্য তত্ত্বাবধায়ক সরকার বিল সংসদে পাশ করতেই হবে৷ সড়ক অবরোধের পর এবার ঢাকাসহ সারা দেশে জনসংযোগ কর্মসূচি পালন করল বিএনপি৷ আর ঢাকায় এই জনসংযোগের নেতৃত্ব দেন খালেদা জিয়া৷ সকাল ১১টায় গাবতলী থেকে এই জনসংযোগ শুরু হয়, শেষ হয় বিকেলে বাড্ডা এলাকায়৷ এর মধ্যে খালেদা জিয়া পাঁচটি পথ-সভায় বক্তৃতা দেন৷ তিনি তাঁর বক্তৃতায় বলেন, সংসদে বিল এনে তত্ত্বাবধায়ক সরকার ব্যবস্থা পুনর্বহাল করতে হবে৷ আর সেই বিল আনলে বিএনপি সংসদে যাবে৷ খালেদা জিয়া বলেন, তাদের আন্দোলন নিয়ে সরকার অপ্রপচার চালাচ্ছে৷ বলছে, যুদ্ধাপরাধীদের রক্ষায় এই আন্দোলন৷ কিন্তু আসলে তাদের এই আন্দোলন দেশের মানুষের জন্য৷ বরং আওয়ামী লীগই এক সময় জামায়াতের সঙ্গে জোট বেধেছিল – এই বলে দাবি করেন খালেদা৷ বিরোধী নেত্রী সরকারে চার বছরের শাসনামলের কঠোর সমালোচনা করে বলেন, এই সরকার যদি আবারো তেল-গ্যাস-বিদ্যুতের দাম বাড়ায় তাহলে হরতাল অবরোধের মতো কঠোর কর্মসূচি দেয়া হবে৷ জনসংযোগ কর্মসূচির কারণে রাজধানীতে ব্যাপক যানজটের সৃষ্টি হয়৷ ফলে মানুষকে পড়তে দুর্ভোগে৷ আর কর্সসূচিতে জামায়াতের নেতা-কর্মীদের ব্যাপক উপস্থিতি দেখা যায়৷ তারা যুদ্ধাপরাধ মামলায় আটক জামায়াত নেতাদের মুক্তির দাবি সম্বলিত প্ল্যাকার্ড এবং ব্যানার বহন করে থাকে৷ দিতে থাকে স্লোগান৷ নির্বাচনের সময় নির্দলীয় নিরেপেক্ষ তত্ত্বাবধায়ক সরকারের দাবির পক্ষে জনমত গড়তে এই জনসংযোগ কর্মসূচি পালন করল বিএনপি'র নেতৃত্বে ১৮ দল৷ এদিকে, সামরিক বাহিনীর এক অনুষ্ঠানে প্রধানমন্ত্রী শেখ হাসিনা বলেন, স্বাধীনতা বিরোধী যুদ্ধাপরাধীরা দেশের বিরুদ্ধে ষড়যন্ত্র করছে৷ তাই তিনি এই ষড়যন্ত্রের ব্যাপারে সেনা কর্মকর্তাদের সতর্ক থাকতে বলেন৷",
  "manualKeyPhrases" : [ "শেখ", "হাসিনা", "জিয়া", "হরতাল", "বিএনপি", "তত্ত্বাবধায়ক", "খালেদা" ],
  "automaticKeyPhrases" : [ "" ]
}