{
  "docID" : 8498,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিনা-পারিশ্রমিকেই-প্রথম-হলিউড-ছবিতে-অমিতাভ-বচ্চন/a-15380686",
  "title" : "বিনা পারিশ্রমিকেই প্রথম হলিউড ছবিতে অমিতাভ বচ্চন",
  "date" : "12.09.2011",
  "writter" : "",
  "categories" : [ "বিনোদন" ],
  "article" : "বলিউড তারকা অমিতাভ বচ্চন তাঁর দীর্ঘ অভিনয় জীবনে এই প্রথম একটি হলিউড ছবিতে কাজ করবেন৷ তবে ছোট্ট এই ভূমিকার জন্য কোনো পারিশ্রমিক নেবেন না তিনি৷ উপন্যাসের নাম ‘দ্য গ্রেট গ্যাটসবি'৷ ১৯২৫ সালে লেখা এই উপন্যাসে এফ স্কট ফিৎসজেরাল্ড তখনকার অপরাধ জগতের চালচিত্র তুলে ধরেছিলেন৷ প্রধান চরিত্রের নাম মায়ার ভল্ফসহাইম৷ মাফিয়া জগতের রহস্যময় এই ব্যক্তিত্ব আরেক রহস্যময় চরিত্র কোটিপতি জে গ্যাটসবি'কে ধনী হতে সাহায্য করেছিল৷ এবার সেই কাহিনী অবলম্বনে ছবি তৈরি করছেন পরিচালক বাজ লুয়রমান৷ জে গ্যাটসবি'র ভূমিকায় লিওনার্দো দিকাপ্রিও এবং মায়ার ভল্ফসহাইম'এর ভূমিকায় অভিনয় করবেন অমিতাভ বচ্চন৷ সঙ্গে থাকবেন টোবি ম্যাকগায়ার, ক্যারি মালিগান প্রমুখ৷ পরিচালক বাজ লুয়রমান গত বছর ভারতে গিয়েছিলেন৷ আলাপ হয়েছিল অমিতাভ বচ্চনের সঙ্গে৷ জমে উঠেছিল দু'জনের আড্ডা৷ গত মাসে আবার অমিতাভকে ফোন করেন বাজ৷ বলেন, ‘‘আমার পরবর্তী ছবিতে ছোট্ট একটা ভূমিকায় অভিনয় করতে পারবেন?'' বিগ বি সাদরে সেই প্রস্তাব গ্রহণ করেন৷ নিজের ব্লগ সাইটে এবার তিনি প্রথম বারের মতো এই ছবির বিষয়ে মুখ খুললেন৷ লিখলেন, ‘‘আমি এই ছবির জন্য কোনো পারিশ্রমিক নিতে অস্বীকার করেছি৷'' গত মাসে বচ্চন অস্ট্রেলিয়া গিয়েছিলেন৷ কারণটা অবশ্য কাউকে বলেন নি৷ গত রবিবার তিনি জানালেন, হলিউড ছবির প্রস্তুতির কাজেই তিনি সিডনি গিয়েছিলেন৷ সেখানে অভিনেতারা প্রথম বারের মতো ছবির চিত্রনাট্য নিয়ে আলোচনা করেছেন৷ পোশাক, মেক-আপ, পরচুলা নিয়ে ঘাঁটাঘাঁটি করে দেখেছেন, কাকে কী মানাবে৷ এমন পেশাদারী মনোভাব দেখে মুগ্ধ অমিতাভ লিখেছেন, ‘‘সত্যি, এটা একটা অসাধারণ অভিজ্ঞতা৷ হলিউডের কাজের ব্যবস্থার সঙ্গে পরিচয় হলো৷ দেখলাম তারা প্রতিটি খুঁটিনাটি বিষয়ের দিকে কীরকম মনোযোগ দেয়, কাজকে কতটা গুরুত্ব দেয়৷'' প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "অমিতাভ", "তারকা", "বচ্চন", "বলিউড", "পারিশ্রমিক", "হলিউড" ],
  "automaticKeyPhrases" : [ "" ]
}