{
  "docID" : 8867,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেনাপ্রধান-বনাম-প্রতিরক্ষা-মন্ত্রক-নতুন-বিতর্কে-সরকার-বিপাকে/a-15842560",
  "title" : "সেনাপ্রধান বনাম প্রতিরক্ষা মন্ত্রক: নতুন বিতর্কে সরকার বিপাকে",
  "date" : "28.03.2012",
  "writter" : "",
  "categories" : [ "বিশ্ব" ],
  "article" : "ভারতে সেনাপ্রধানকে ঘুসের প্রস্তাব দেয়ার অভিযোগকে ঘিরে বিতর্কের জের কাটতে না কাটতেই প্রধানমন্ত্রীকে লেখা সেনাপ্রধানের অতি গোপন চিঠি ফাঁস হওয়া নিয়ে নতুন বিতর্ক দানা বাঁধছে৷ দেশের নিরাপত্তা নিয়ে সংসদে চলে তুমুল বাক বিতণ্ডা৷ ঘুসকাণ্ডের অভিযোগ নিয়ে সেনাপ্রধান ও প্রতিরক্ষা মন্ত্রণালয়ের মধ্যে যে ঠাণ্ডা লড়াই শুরু হয়েছে৷ আর তারমধ্যেই প্রধানমন্ত্রীকে লেখা দেশের নিরাপত্তা সংক্রান্ত সেনাপ্রধানের গোপন চিঠি ফাঁস হওয়া নিয়ে দেখা দিয়েছে নতুন বিতর্ক৷ সংসদে এই নিয়ে বিরোধী দলগুলি সরকারকে একহাত নেয়৷ তাদের মতে, সরকার ও সেনাবাহিনীর মধ্যে আস্থার ঘাটতি প্রকট৷ এই গোপন ও স্পর্শকাতর চিঠি ফাঁস করার জন্য দায়ী ব্যক্তির বিরুদ্ধে ব্যবস্থা গ্রহণের এবং কেউ কেউ শৃঙ্খলাভঙ্গের অভিযোগে সেনাপ্রধানকে বরখাস্তের দাবি জানান৷ সরকারের তরফে দেশকে আশ্বস্ত করে প্রতিরক্ষামন্ত্রী এ.কে অ্যান্টনি আজ সংসদে বলেন, সরকার দেশের নিরাপত্তা নিশ্ছিদ্র রাখতে বদ্ধপরিকর৷ বিতর্কিত ইস্যুগুলি প্রতিরক্ষা মন্ত্রক পরীক্ষা করেছে৷ স্পর্শকাতরতার জন্য তা প্রকাশ্য বিতর্কের বিষয় হতে পারেনা৷ এর আগে সিপিআইএম সাংসদ সীতারাম ইয়েচুরি বলেন, প্রতিরক্ষা মন্ত্রক ও প্রধানমন্ত্রীর মধ্যকার এই ধরণের চিঠিপত্র ফাঁস হওয়াটা যথেষ্ট দুশ্চিন্তার বিষয়৷ এমাসের ১২ তারিখে লেখা চিঠিতে সেনাপ্রধান জেনারেল ভি.কে সিং প্রধানমন্ত্রী ড. মনমোহন সিংকে আধুনিক সমরাস্ত্র, গোলাগুলি ও সাজসরঞ্জামের অভাবের কথা জানিয়েছিলেন৷ বলেছিলেন বিমান বাহিনীর অবস্থা আরো খারাপ৷ ৯৭ শতাংশ সমর সম্ভার সেকেলে হয়ে গেছে৷ আধুনিক যুদ্ধের অনুপোযুক্ত৷ অস্ত্রশস্ত্র কেনাবেচায় গড়িমসি করার জন্য প্রতিরক্ষা মন্ত্রণালয়ের দিকে সরাসরি অভিযোগের আঙ্গুল তুলে সেনাপ্রধান বলেছেন, এরফলে দেশের নিরাপত্তা বিপদের মুখে পড়তে পারে৷ বিজেপি সাংসদ অরুণ জেটলির বক্তব্য, সমরাস্ত্র সংগ্রহণ পদ্ধতিতে কোনো ত্রুটি থাকলে তা যেন সংশোধন করা হয়৷ কোনো কারণেই যেন প্রতিরক্ষা সরবরাহ ব্যাহত না হয়৷ সেনাবাহিনী সম্পর্কে মিডিয়ায় যেসব নেতিবাচক রিপোর্ট বের হচ্ছে, তাতে সেনা সদস্যদের মনোবল ক্ষুণ্ণ হচ্ছে৷ সেনাপ্রধানের আচরণে ক্ষুব্ধ কোনো কোনো সাংসদের মন্তব্য, চাকরিতে এক্সটেনশন না পাওয়ায় জেনারেল ভি.কে সিং এখন বেপরোয়া৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "সেনাপ্রধান", "মন্ত্রক", "বিতর্ক", "প্রতিরক্ষা", "সরকার" ],
  "automaticKeyPhrases" : [ "" ]
}