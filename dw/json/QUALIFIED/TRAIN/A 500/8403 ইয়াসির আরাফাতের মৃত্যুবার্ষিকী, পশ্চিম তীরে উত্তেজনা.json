{
  "docID" : 8403,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইয়াসির-আরাফাতের-মৃত্যুবার্ষিকী-পশ্চিম-তীরে-উত্তেজনা/a-18056872",
  "title" : "ইয়াসির আরাফাতের মৃত্যুবার্ষিকী, পশ্চিম তীরে উত্তেজনা",
  "date" : "12.11.2014",
  "writter" : "",
  "categories" : [ "বিশ্ব" ],
  "article" : "অনাকাঙ্খিত পরিস্থিতির মাঝেই ইয়াসির আরাফাতকে স্মরণ করছে ফিলিস্তিন৷ তেল আভিভ ও পশ্চিম তীরে দুটি ছুরি হামলার ঘটনায় দুজন ইসরায়েলি নাগরিক নিহত হয়েছেন৷ আল আকসা মসজিদকে কেন্দ্র করেও ফিলিস্তিনে ছড়িয়ে পড়েছে উত্তেজনা৷ গাজায় ফিলিস্তিনের অবিসংবাদিত নেতা ইয়াসির আরাফাতের দশম মৃত্যুবার্ষিকী উপলক্ষ্যে আয়োজিত স্মরণসভা বোমা বিস্ফোরণের কারণে শেষ পর্যন্ত আর হতে পারেনি৷ কিছু মানুষ অনুষ্ঠানস্থলে গেলেও মূল অনুষ্ঠান নিরাপত্তার অভাবের কারণে বাতিল ঘোষণা করা হয়৷ এদিকে রামাল্লায় ফাতাহ নেতা এবং ফিলিস্তিনের প্রেসিডেন্ট মাহমুদ আব্বাস ফাতাহ-র প্রতিষ্ঠাতা ইয়াসির আরাফাতের মৃত্যুবার্ষিকী উপলক্ষ্যে আয়োজিত এক স্মরণসভায় আল আকসা মসজিদকে কেন্দ্র করে ধর্মযুদ্ধের আশঙ্কা ব্যক্ত করেছেন৷ গোঁড়া ইহুদিরা সে এলাকায় প্রার্থনা করার সুযোগ দাবি জানিয়েছে৷ তবে ইসরায়েলের প্রধানমন্ত্রী বেনইয়ামিন নেতানিয়াহু বলেছেন, তাঁর দেশ আল আকসায় স্থিতাবস্থা বজায় রাখতে বদ্ধপরিকর৷ তিনি আরো বলেন, জেরুসালেমের বিবদমান এলাকাটিতে প্রার্থনার সুযোগের দাবি, ইসরায়েলের দাবি নয়৷ তারপরও উত্তেজনা কমেনি৷ হঠাৎ ফিলিস্তিন এবং ইসরায়েলে উত্তেজনা বেড়ে যাওয়ার জন্য অবশ্য ইসরায়েলকেই দায়ী করেছেন মাহমুদ আব্বাস৷ ফিলিস্তিনের প্রেসিডেন্ট বলেন, জেরুসালেমের বিতর্কিত এলাকায় ইহুদিরা না গেলে আকস্মিকভাবে এমন উত্তেজনা সৃষ্টি হতো না৷ এ সময় বিবাদপূর্ণ এলাকাটিতে ইহুদিদের প্রবেশকে ‘উস্কানিমূলক' হিসেবে আখ্যা দিয়ে ইসরায়েলকে এমন উদ্যোগ থেকে তাদের জনগণকে বিরত রাখার আহ্বানও জানিয়েছেন আব্বাস৷ তবে ইয়াসির আরাফাতের স্মৃতির প্রতি শ্রদ্ধা জানানোর অনুষ্ঠানে মাহমুদ আব্বাসের বেশিরভাগ কথাই ছিল হামাসের বিরুদ্ধে৷ তিনি বলেন, ফিলিস্তিনে ঐক্য স্থাপনের সম্ভাবনাকে ‘ধ্বংস' করছে হামাস৷ শুক্রবার ফাতাহ-র কার্যালয় এবং ফাতাহ নেতাদের গাড়ির ওপর বেশ কয়েকটি বোমা হামলা চালানো হয়৷ আব্বাস এ জন্যও হামাসকে দায়ী করেছেন৷ হামাস বলছে, ফিলিস্তিনি প্রেসিডেন্টের এ বক্তব্য ‘মিথ্যা'৷ ফাতাহ-র প্রতিষ্ঠাতা ইয়াসির আরাফাত ১৯৬৯ সালে প্যালেস্টাইন লিবারেশন অরগ্যানাইজেশন (পিএলও) এর প্রধান নির্বাচিত হন৷ স্বাধীন ফিলিস্তিন প্রতিষ্ঠার লড়াইটা অনেকদিন জন্মভূমির বাইরে থেকেই করতে হয়েছে তাঁকে৷ ১৯৯৩ সালে অসলো মধ্যবর্তী শান্তি চুক্তি স্বাক্ষরের পর পশ্চিম তীরে ফেরেন তিনি৷ জীবনের শেষ দিনগুলো কেটেছে রামাল্লায়, অন্তরীন অবস্থায়৷ ‘শান্তির পথে অন্তরায়' হিসেবে চিহ্নিত করে তাঁকে অন্তরীণ থাকতে বাধ্য করে ইসরায়েলি সেনাবাহিনী৷ সেই অবস্থাতেই হঠাৎ অসুস্থ হয়ে পড়েন ইয়াসির আরাফাত৷ চিকিৎসার জন্য প্যারিসের একটি হাসপাতালে নেয়া হয় তাঁকে৷ ২০০৪ সালের ১১ নভেম্বর ৭৫ বছর বয়সে মারা যান তিনি৷ কারণ হিসেবে মস্তিস্কের রক্তক্ষরণের কথা বলা হলেও তাঁর মৃত্যু এখনো রহস্যে ঢাকা৷ সুইডেনের এক গবেষণাপত্রে বলা হয়েছে, ইয়াসির আরাফাতকে বিষপ্রয়োগে হত্যা করার আশঙ্কা উড়িয়ে দেয়া যায়না৷ এসিবি/জেডএইচ (এএফপি, ডিপিএ)",
  "manualKeyPhrases" : [ "ফিলিস্তিন", "স্মরণ", "ইয়াসির আরাফাত", "আব্বাস", "মৃত্যুবার্ষিকী", "হামাস", "ফাতাহ" ],
  "automaticKeyPhrases" : [ "" ]
}