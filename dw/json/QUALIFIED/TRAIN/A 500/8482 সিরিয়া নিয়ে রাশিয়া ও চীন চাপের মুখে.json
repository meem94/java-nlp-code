{
  "docID" : 8482,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়া-নিয়ে-রাশিয়া-ও-চীন-চাপের-মুখে/a-15746110",
  "title" : "সিরিয়া নিয়ে রাশিয়া ও চীন চাপের মুখে",
  "date" : "16.02.2012",
  "writter" : "",
  "categories" : [ "বিশ্ব" ],
  "article" : "বিশ্ব নিরাপত্তা পরিষদে সিরিয়া সংক্রান্ত প্রস্তাবটি আটকানোর পর রাশিয়া ও চীন এখন নিজেরাই কিছু একটা করার জন্য চাপের মুখে৷ কূটনীতির খেলায় নতুন চাল হয়ে দাঁড়িয়েছে দূত পাঠানো৷ দু'দেশই সিরিয়ায় বিশেষ দূত পাঠাচ্ছে৷ কিন্তু সিরিয়ায় রক্তপাত থেমে নেই৷ জাতিসংঘের মহাসচিব বান কি-মুন ভিয়েনায় ঠিক কথাই বলেছেন: ‘‘এই সময়ে যা গুরুত্বপূর্ণ, তা হল, সিরিয়া কর্তৃপক্ষকে প্রথমে তাদের নিজের দেশের মানুষদের মারা বন্ধ করতে হবে, সহিংসতা বন্ধ করতে হবে৷'' হোমস শহরের ওপর তেরো দিনের দিন আবার গোলা দেগেছে সিরিয়ার সেনাবাহিনী৷ মধ্য সিরিয়ার হামা প্রদেশে ১৮ জন নিহত হয়েছে, দারা'য় আরো চারজনের নিহত হবার কথা জানিয়েছে মনিটররা৷ বলতে কি, দারা'য় আরো বেশি মানুষ নিহত হবার কথা শোনা যাচ্ছে৷ সেটাই হয়তো কূটনীতির উপর বাস্তবের চাপ৷ রুশ সংসদের বৈদেশিক বিষয়ক কমিটির প্রধান আলেক্সেই পুশকভ পরের সপ্তাহে সিরিয়া যাচ্ছেন, ‘‘অকুস্থলে পরিস্থিতি যাচাই করতে'', যেমন তিনি বলেছেন ইন্টারফ্যাক্স সংবাদ সংস্থাকে৷ অবশ্য রুশ পররাষ্ট্রমন্ত্রী সের্গেই লাভরভ এর আগেই দামেস্ক ঘুরে এসেছেন এবং তাতে কোনো লাভ হয়নি৷ রাশিয়া নাকি জাতিসংঘের সাধারণ পরিষদে যে প্রস্তাব নিয়ে ভোট হচ্ছে, তা'তেও নানা রদবদল চেয়েছে৷ যেমন আসাদ তার ডেপুটিকে ক্ষমতা ছেড়ে দেবেন বলে আরব লিগ যে পরিকল্পনা দিয়েছে, রাশিয়ার তা'তেও আপত্তি আছে৷ সিরিয়ার সৈন্যদের ব্যারাকে ফিরতে হলে অন্যান্য সশস্ত্র বিরোধী গোষ্ঠীদেরও রাষ্ট্রীয় প্রতিষ্ঠানগুলির বিরুদ্ধে আক্রমণ বন্ধ করতে হবে, দাবি করছে রাশিয়া৷ ওদিকে বেইজিং'এর পররাষ্ট্র মন্ত্রণালয়ের ওয়েবসাইটে প্রকাশিত এক রিপোর্টে উপ-পররাষ্ট্রমন্ত্রী ঝাই জুন বলেছেন, চীন সিরিয়ায় হস্তক্ষেপের জন্য বলপ্রয়োগের পক্ষপাতী নয়৷ এমনকি সিরিয়ার বিরুদ্ধে শাস্তিমূলক ব্যবস্থা আরোপেও যে কোনো লাভ হবে, ঝাই তা বিশ্বাস করেন না৷ ওদিকে ঝাই স্বয়ং এই শুক্রবার ও শনিবার দামেস্ক সফর করছেন৷ তবে তিনি কার সঙ্গে সাক্ষাৎ করবেন অথবা তার কর্মসূচি কি, এ'সবই গোপন রাখা হয়েছে৷ অবশ্য চীনের মনোভাব বোঝার অন্য পন্থা আছে৷ চীনের কমিউনিস্ট পার্টির মুখপত্র পিপলস ডেইলি তাদের সংবাদভাষ্যে গোটা মধ্যপ্রাচ্যের রাজনৈতিক পরিবেশকে অত্যন্ত ভঙ্গুর বলে বর্ণনা করেছে৷ তাদের ভাষায়: ‘‘হাজার বছরের জাতিগত এবং ধর্মগত সংঘাতের একটি তালগোল''৷ কাজেই বিশ্বশক্তিদের একথা উপলব্ধি করে সিরিয়ায় রক্তপাত এবং মধ্যপ্রাচ্যে উত্তেজনার প্রসঙ্গগুলির সমাধানে বাস্তববোধের পরিচয় দিতে হবে৷ প্রতিবেদন: অরুণ শঙ্কর চৌধুরী সম্পাদনা: আব্দুল্লাহ আল-ফারূক",
  "manualKeyPhrases" : [ "চাপ", "চীন", "নিরাপত্তা", "সিরিয়া", "সাধারণ", "রাশিয়া" ],
  "automaticKeyPhrases" : [ "" ]
}