{
  "docID" : 8687,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্মার্ট-টেনিস-ব়্যাকেট-আসতে-চলেছে/a-17632418",
  "title" : "‘স্মার্ট টেনিস ব়্যাকেট’ আসতে চলেছে",
  "date" : "14.05.2014",
  "writter" : "",
  "categories" : [ "খেলাধুলা" ],
  "article" : "স্মার্টফোনে অভ্যস্ত মানুষেরা আশ্চর্য হবেন না, শীঘ্রই নাকি রোলাঁ গ্যারো আর উইম্বলডনে নামি-দামি টেনিস খেলোয়াড়দের স্মার্ট ব়্যাকেট হাতে নিয়ে কোর্টে নামতে দেখা যাবে, জানিয়েছেন এর উদ্ভাবক স্বয়ং৷ ফরাসি কোম্পানিটির সিইও হলেন এরিক বাবোলা৷ এই ‘‘কনেক্টেড ব়্যাকেট''-গুলোয় সেন্সর লাগানো থাকে, যা দিয়ে প্লেয়ারদের ফোরহ্যান্ড, ব্যাকহ্যান্ড ইত্যাদি ছাড়াও অন্য নানারকমের ফিডব্যাক পাওয়া যায়৷ দশ বছর ধরে এই স্মার্ট ব়্যাকেটগুলো নিয়ে কাজ চলেছে৷ এতদিনে তাদের টুর্নামেন্টে আত্মপ্রকাশ করার সময় এসেছে৷ বাবোলা-র সঙ্গে রয়টার্সের প্রতিনিধির কথা হচ্ছিল লন্ডনে, ব্রিটেনের ন্যাশনাল টেনিস সেন্টারে৷ বহু প্লেয়ার নাকি স্মার্ট ব়্যাকেট পরীক্ষা করে দেখছেন, জানিয়েছেন বাবোলা৷ প্রতিযোগিতামূলক টেনিসে এই স্মার্ট ব়্যাকেট উদয় হতে নাকি আর মাত্র কয়েক মাসও নয়, কিছু দিন৷ এ বছরের সূচনাতেই ইন্টারন্যাশনাল টেনিস ফেডারেশন (আইটিএফ) স্মার্ট ব়্যাকেটের ব্যবহারকে বৈধ বলে ঘোষণা করে৷ স্মার্ট ব়্যাকেটের প্রযুক্তিকে বিধিসম্মত করার জন্য একটি নতুন রুলও চালু করা হয়৷ বাবোলা-র স্মার্ট ব়্যাকেটের সেন্সরগুলি থাকে তার হাতলে৷ ‘‘এ ধরনের তথ্য আগে কখনো পাওয়া যায়নি,'' গর্ব করে বললেন বাবোলা৷ ‘‘তথ্য আসছে সরাসরি ব়্যাকেট থেকে, স্ট্রিং বেড থেকে, এবং আমাদের জানাচ্ছে, ঠিক কি ঘটছে – শুধু খেলোয়াড়ের অনুভূতি থেকে নয়৷ আমার কাছে এটা একটা অবিশ্বাস্য ব্যাপার: বিশ্বের পয়লা নম্বর টেনিস খেলোয়াড় রাফায়েল নাদাল-ও জানেন না, তাঁর ব়্যাকেটে কি ঘটছে – এক তাঁর নিজের অনুভূতি ছাড়া৷ তাঁর কাছে অন্য কোনোরকম তথ্য নেই – যা ভাবা যায় না,'' মাথা নেড়ে বললেন বাবোলা৷ ‘‘যেন কোনো ফর্মুলা ওয়ান রেসিং ড্রাইভার জানেন না, তিনি কতো স্পিডে গাড়ি চালাচ্ছে৷'' কি ধরনের তথ্য দেখাতে সক্ষম হবে এই স্মার্ট ব়্যাকেট? শটের পাওয়ার; বল ব়্যাকেটের ঠিক কোথায় লেগেছে; ক'টা স্ট্রোক নেওয়া হয়েছে; কোন স্ট্রোকে কি পরিমাণ স্পিন দেওয়া হয়েছে; মোট কতোক্ষণ খেলা হয়েছে; এক কথায় সহনশীলতা, কৌশল, সঙ্গতি, শক্তি ও বলের আদানপ্রদান সংক্রান্ত সব তথ্য৷ ব্লুটুথ-এর মাধ্যমে ব়্যাকেটের তথ্য পাঠানো হয় বিভিন্ন স্মার্টফোন ও ট্যাবলেটে, যা-তে কোচ ও প্লেয়াররা পরে সেই সব তথ্য দেখতে ও বিশ্লেষণ করতে পারেন৷ বাবোলা তাঁর স্মার্ট ব়্যাকেটের বাণিজ্যিক সম্ভাবনা সম্পর্কেও পুরোপুরি সচেতন৷ কে একজন নাকি তাঁকে এসে বলেছেন, ‘‘আমি টেনিস ভালোবাসি, আর ভালোবাসি ভিডিও গেম খেলতে৷ আপনি আমার এই দু'টি জগৎকে এক করে দিয়েছেন৷'' বাবোলা একেই বলেন, টেনিসের ‘গেমিফিকেশন'৷ দৃশ্যত টেনিস জগতের হর্তাকর্তারাও জানেন যে, টেনিস আজ – অন্যান্য সব খেলাধুলার মতোই – এন্টারটেইনমেন্ট ইনডাস্ট্রির আর একটি শাখা৷ সে হিসেবে টেনিসকে ভিডিও গেমগুলির সঙ্গেও প্রতিযোগিতায় নামতে হবে৷ স্মার্ট ব়্যাকেটের সেন্সরগুলি হল সেই অজানা কিন্তু সম্ভাবনাপূর্ণ ভবিষ্যতের পথে প্রথম পদক্ষেপ৷ পেশাদার খেলোয়াড়রা ইতিমধ্যেই সে' ভবিষ্যৎকে অনিবার্য বলে মেনে নিয়েছেন: রাফা নাদাল, লি না, স্যাম স্টোসার, জো উইলফ্রিড চঙ্গা, সকলেই বাবোলা-র স্মার্ট ব়্যাকেটের স্পন্সর৷ এসি/ডিজি (রয়টার্স, এএফপি)",
  "manualKeyPhrases" : [ "স্মার্ট ব়্যাকেট", "টেনিস", "রোলাঁ গ্যারো", "ইন্টারন্যাশনাল টেনিস ফেডারেশন", "কনেক্টেড ব়্যাকেট", "স্মার্টফোন" ],
  "automaticKeyPhrases" : [ "" ]
}