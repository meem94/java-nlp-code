{
  "docID" : 8684,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেলফি-নির্ভর-স্মার্টফোন-বানাচ্ছে-মাইক্রোসফট/a-17903337",
  "title" : "সেলফি-নির্ভর স্মার্টফোন বানাচ্ছে মাইক্রোসফট",
  "date" : "06.09.2014",
  "writter" : "",
  "categories" : [ "অন্বেষণ" ],
  "article" : "‘সেলফি’ তোলার চর্চা বেড়েই চলেছে৷ এমনকি নগ্ন হয়ে সেলফি তুলছেন তারকারা, সেসব আবার হ্যাকও হচ্ছে৷ তবুও বুঝি কারো মনে সেলফি তোলা নিয়ে আতঙ্ক নেই৷ আর এই সেলফি চর্চাকে আবারো জাগিয়ে দিতে নতুন ফোন বাজারে ছেড়েছে মাইক্রোসফট৷ স্মার্টফোনের বাজারে আইওস নির্ভর আইফোন কিংবা অ্যান্ড্রয়েড নির্ভর ফোনগুলোর চাহিদা অনেক৷ সে তুলনায় মাইক্রোসফটের উইন্ডোজ নির্ভর ফোন তেমন একটা সুবিধা করতে পারছে না৷ কিন্তু তাই বলে কি বসে থাকা চলে? স্মার্টফোনের বাজারে নিজেদের অবস্থান তৈরি করতে মাইক্রোসফট ইতোমধ্যে কিনে নিয়েছে ফোন নির্মাতা প্রতিষ্ঠান নোকিয়া৷ গত বৃহস্পতিবার প্রতিষ্ঠানটি দু'টি নতুন মডেলের ফোন সেট প্রকাশ করেছে৷ লুমিয়া ব্র্যান্ডের ফোন দু'টিতে গুরুত্ব পেয়েছে সেলফি৷ নিজের ছবি নিজেই তোলার এই চর্চা ব্যবহারকারীরা যাতে আরো ভালোভাবে করতে পারেন সেটা বিবেচনায় রাখা হয়েছে৷ বিশেষ করে ৭৩০ মডেলটির সামনের দিকে যোগ করা হয়েছে পাঁচ মেগা পিক্সেল ক্যামেরা৷ এই ক্যামেরা আরো বেশি পরিষ্কার এবং উজ্জ্বল সেলফি তুলতে সক্ষম৷ ফোনটির পেছন দিককার ক্যামেরা দিয়েও তোলা যাবে সেলফি৷ সেক্ষেত্রে অবশ্য ছবি তোলার আগে ব্যবহারকারী নিজেকে দেখতে পাবেন না৷ তবে ফোনটিতে থাকা অ্যাপ স্বয়ংক্রিয়ভাবে চেহারা শনাক্ত করবে৷ ফলে সরাসরি না দেখলেও সেলফি ভালোই উঠবে৷ পাশাপাশি মাইক্রোসফটের ইন্টারনেট নির্ভর বিভিন্ন সেবাও থাকছে ফোন দু'টিতে৷ আইফোনের ভয়েস অ্যাপ ‘সিরি'-র মতো একটি সেবাও থাকছে এতে৷ দু'টো ফোনেই উইন্ডোজ ফোন ৮ অপারেটিং সিস্টেম ব্যবহার করা হয়েছে৷ এআই/ডিজি (এপি)",
  "manualKeyPhrases" : [ "নোকিয়া", "ক্যামেরা", "মাইক্রোসফট", "ছবি", "সেলফি" ],
  "automaticKeyPhrases" : [ "" ]
}