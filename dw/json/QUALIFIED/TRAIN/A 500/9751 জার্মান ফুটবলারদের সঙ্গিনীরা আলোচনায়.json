{
  "docID" : 9751,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মান-ফুটবলারদের-সঙ্গিনীরা-আলোচনায়/a-17790082",
  "title" : "জার্মান ফুটবলারদের সঙ্গিনীরা আলোচনায়",
  "date" : "17.07.2014",
  "writter" : "আরাফাতুল ইসলাম",
  "categories" : [ "বিশ্বকাপ" ],
  "article" : "বিশ্বকাপ ফাইনালের পর হঠাৎ করে আলোচনায় চলে এসেছেন জার্মান ফুটবলারদের বান্ধবী, সহধর্মিনীরা৷ সচরাচর তাদের নিয়ে আলোচনা তেমন একটা দেখা যায় না সামাজিক যোগাযোগ মাধ্যমে৷ কিন্তু এবার পরিস্থিতি ভিন্ন৷ বিশ্বকাপ ফাইনালে আর্জেন্টিনাকে ১-০ গোলে হারায় জার্মানি৷ রবিবার ফাইনালের চূড়ান্ত বাঁশি বাজার পরই মাঠে তৈরি হয় উৎসবের আমেজ৷ আর তখনই একে একে হাজির হতে থাকেন জার্মান ফুটবলারদের সঙ্গিনীরা, সন্তানেরা৷ জার্মান ফুটবলার মিরোস্লাভ ক্লোজের আনন্দ একটু বেশিই৷ প্রথমত বিশ্বকাপ জয় করেছে তাঁর দল আর দ্বিতীয়ত বিশ্বকাপে সবচেয়ে বেশি গোল করার রেকর্ডটা এখন তাঁর দখলে৷ মোটের উপর জার্মানির হয়ে আন্তর্জাতিক ফুটবলে সবচেয়ে বেশি গোলও করেছেন পোলিশ বংশোদ্ভূত এই খেলোয়াড়৷ এখানে আরেকটি বিষয় উল্লেখ করা প্রয়োজন৷ খেলার মাঠে প্রতিপক্ষের গোলে বল ঢোকাতে বলতে গেলে মরিয়া থাকেন ক্লোজে৷ তবে সেটা অবৈধ বা অনৈতিক পন্থায় নয়৷ তাই ‘ফেয়ার প্লে' অ্যাওয়ার্ডও জয় করেছেন তিনি৷ বিশ্বকাপ ফাইনালে খেলা শেষে স্বাভাবিকভাবেই ক্লোজের উচ্ছ্বাসটা বেশি ছিল৷ আর সেই উচ্ছ্বাসে তাঁর সঙ্গী হন স্ত্রী সিলভিয়া ক্লোজে এবং তাঁর দু'সন্তান৷ বিশ্বকাপ ট্রফি সামনে রেখে ক্লোজে এবং তাঁর দুই ছেলের সঙ্গে ছবি তুলেছেন জার্মান চ্যান্সেলর আঙ্গেলা ম্যার্কেল৷ জার্মান ফুটবল ফেডারেশন ডিএফবি'র টুইটার পাতাতে ছবিটি প্রকাশ করা হয়েছে: জার্মান ফুটবলার বাস্টিয়ান শোয়াইনস্টাইগারের বান্ধবী হিসেবেই বেশি পরিচিত সারা ব্রান্ডনার৷ তবে পেশাগতভাবে তিনি মডেল৷ ২০০৭ সাল থেকে একসঙ্গেই আছেন এই জুটি৷ ফাইনালের রাতে মাঠে হাজির ছিলেন তিনিও: প্রসঙ্গত, বিশ্বকাপ চলাকালে ফুটবল খেলোয়াড়রা সেক্স করতে পারবেন কিনা তা নিয়ে বেশ হৈচৈ শুরু হয়েছিল গণমাধ্যমে৷ কিছু দেশের খেলোয়াড়দের উপর এ ব্যাপারে নিষেধাজ্ঞা জারি করা হয়েছিল৷ ব্রাজিলের কোচ লুইজ ফেলিপে স্কোলারি তাঁর খেলোয়াড়দের শয়নকক্ষে ‘‘অ্যাক্রোব্যাটিক্স'', মানে কসরতবাজি থেকে বিরত থাকতে বলেছিলেন৷ মেক্সিকোর কোচ মিগেল এরেরা তাঁর খেলোয়াড়দের এ ব্যাপারে সংযত থাকতে বলেছেন৷ অন্যদিকে, জার্মান খেলোয়াড়দের উপর এমন কোন বিধিনিষেধ আরোপ করা হয়নি৷ খেলোয়াড়রা বরং তাদের সঙ্গিনীদের সঙ্গে সময় কাটানোর সুযোগও পেয়েছেন৷ এতে যে মন্দ কিছু হয়নি তাঁর প্রমাণতো সবাই দেখেছেন৷ এবার ছবিটি দেখুন৷ বাগদত্তা শেরিনের সঙ্গে এই ছবিটি টুইটারে পোস্ট করেছেন জেরোম বোয়াটেং নিজেই: কোনো কোনো প্রেমিকা আবার কিছুটা রাখঢাক রেখে ভালোবাসার কথা প্রকাশ করতে চাচ্ছেন৷ এদের একজন মন্টানা ইয়র্ক৷ জার্মান দলের আক্রমণ বিভাগের খেলোয়াড় আন্দ্রে শ্যুর্লের বান্ধবী তিনি৷ তবে টুইটারে বিষয়টি ইয়র্ক প্রকাশ করেছেন একটু ভিন্নভাবে৷ এই জুটির অসংখ্য ছবি এখন সামাজিক যোগাযোগ মাধ্যমে ঘুরে বেড়াচ্ছে৷ না, একান্ত ছবি নয়৷ ফাইনালের পর মাঠে নেমেছিলেন ইয়র্ক৷ তখনকার ছবি৷ তবে মারিও গ্যোৎসে এক্ষেত্রে খানিকটা বিপাকে আছেন৷ ফাইনালে গোল করে দলকে জেতানো এই খেলোয়াড়দের ব্যক্তিজীবন নিয়ে মজা হচ্ছে অনেক৷ বান্ধবী আন-কাটরিন ব্র্যোমেলের সঙ্গে সাঁতারের পোশাকে তোলা গ্যোৎসের কয়েকটি একান্ত ছবি ফেসবুক, টুইটারে ঘুরে বেড়াচ্ছে৷ সে সব ছবি প্রকাশ সম্ভব হচ্ছে না৷ তবে দেখতে পারেন ফাইনালের পর তোলা এই ছবিটি: জার্মান ফুটবলারদের মধ্যে বান্ধবীর জন্য আরেক আলোচিত খেলোয়াড় সামি কেদিরা৷ জার্মান টেলিভিশন সঞ্চালিকা এবং ফ্যাশন মডেল লেনা গেয়ার্কের সঙ্গে সামি কেদিরার সম্পর্কের শুরু হয় ২০১১ সালে৷ আগে বার্লিন এবং নিউ ইয়র্ক শহরে বসবাস করলেও এখন কেদিরাকেই বেশি সময় দেন গেয়ার্কে, থাকেন তাই মাদ্রিদে৷ ফাইনালের রাতে তিনিও ছিলেন মারাকানা স্টেডিয়ামে৷ পরবর্তীতে দলের পার্টিতে তোলা তাঁর এই ছবিটি সামাজিক যোগাযোগ মাধ্যমে শেয়ার করেছেন অনেকে: উল্লেখ্য, বর্তমান জার্মান দলের খেলোয়াড়রা বান্ধবী বা জীবনসঙ্গিনীদের প্রতি অনেকটা সৎ বলা যায়৷ ফলে তাদের যৌনজীবন নিয়ে গসিপ তেমন একটা দেখা যায়না৷ তাই এখন যা আলোচনা, তা এই বিশ্বকাপ জয়কে কেন্দ্র করেই৷",
  "manualKeyPhrases" : [ "ফুটবলার", "যৌনজীবন", "স্ত্রী", "জার্মান", "বান্ধবী", "জার্মানি", "একান্ত ছবি", "বিশ্বকাপ" ],
  "automaticKeyPhrases" : [ "" ]
}