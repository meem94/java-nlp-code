{
  "docID" : 9594,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানির-অখ্যাত-ক্লাবের-কাছে-সেরা-দলগুলো-কুপোকাত/a-15482905",
  "title" : "জার্মানির অখ্যাত ক্লাবের কাছে সেরা দলগুলো কুপোকাত",
  "date" : "24.10.2011",
  "writter" : "",
  "categories" : [ "খেলাধুলা" ],
  "article" : "জার্মানির সেরা সেরা ফুটবল দলগুলো নিয়ে প্রতি বছর অনুষ্ঠিত হয় বুন্ডেসলিগার আসর৷ এমনকি বুন্ডেসলিগার অনেক দলই আবার ইউরোপীয় কাপেও লড়াই করে৷ কিন্তু এবার সেই বাঘা দলগুলোর সাথে পাল্লা দিচ্ছে বেশ কিছু অখ্যাত দল৷ বুন্ডেসলিগার আসরে প্রায় প্রতি মৌসুমেই সাফল্যের পরিচয় দিয়ে সুখ্যাতি অর্জন করেছে, এমন কিছু দলের কথা বলতে গেলেই উঠে আসে ভল্ফসবুর্গ, ভ্যার্ডার ব্রেমেন, ম্যোনশেনগ্লাডবাখ, বায়ার লেভারকুজেন কিংবা বোরুসিয়া ডর্টমুন্ডের নাম৷ কিন্তু চলতি মৌসুমে জার্মান কাপে দেখা যাচ্ছে রাজেনবালস্পর্ট লাইপসিশ, হাইডেনহাইম, ড্যুনামো ড্রেসডেন, ফরটুনা ডুসেলডর্ফ কিংবা আন্ট্রাক ট্রিয়ার এর মতো ক্লাবগুলোর জয়ের ধারা৷ তা-ও আবার বুন্ডেসলিগার অনেক সেরা ক্লাবের বিরুদ্ধে৷ ফলে ফুটবল প্রেমীদের দৃষ্টি কাড়তে সক্ষম হয়েছে পেছনের সারিতে থাকা এসব ছোট ছোট দল৷ ইতিমধ্যে জার্মান কাপের প্রথম রাউন্ডেই চারটি ছোট দল তারকা ক্লাবগুলোকে নাস্তানাবুদ করেছে৷ আর তাদের দেখেই মহা উৎসাহে মঙ্গলবার ও বুধবারের দ্বিতীয় রাউন্ডেও এমন অঘটন ঘটানোর প্রত্যাশা করছে আরো কিছু দল৷ লিগ ফুটবলে ফোর্থ ডিভিশনের ক্লাব রাজেনবালস্পর্ট লাইপসিশ ইতিমধ্যে ভল্ফসবুর্গকে হারিয়েছে৷ মঙ্গলবার তারা মুখোমুখি হবে বুন্ডেসলিগার দল আউগসবুর্গের৷ একইদিনে হাইডেনহাইম লড়বে বুন্ডেসলিগার শীর্ষ সারির অন্যতম দল বোরুসিয়া ম্যোনশেনগ্লাডবাখের৷ গত সপ্তাহান্তে বুন্ডেসলিগার খেলায় হফেনহাইমের কাছে হেরেছে ম্যোনশেনগ্লাডবাখ৷ এছাড়া তাদের অন্যতম ভরসা আন্ড্রে টের স্টেগেন আবার ইনজুরির শিকার৷ ফলে হাইডেনহাইমের বিরুদ্ধে মাঠে নামতে পারবে না বলেই আশঙ্কা করা হচ্ছে৷ এদিকে, ফার্স্ট রাউন্ডে চ্যাম্পিয়ন্স লিগের দল বায়ার লেভারকুজেনকে হারিয়ে সেকেন্ড ডিভিশনের দল ড্যুনামো ড্রেসডেন এবার লড়তে যাচ্ছে বোরুসিয়া ডর্টমুন্ডের বিরুদ্ধে৷ এছাড়া শালকে বুধবার মুখোমুখি হচ্ছে সেকেন্ড ডিভিশনের ক্লাব কার্লসরুয়ের এসসি'র৷ সপ্তাহান্তে অবশ্য বায়ার লেভারকুজেনের বিরুদ্ধে ১-০ গোলে জয় পেয়ে বেশ আত্মবিশ্বাসী হয়ে উঠেছে শালকে৷ ফলে থার্ড রাউন্ডে খেলার স্বপ্ন শালকের চোখেমুখে৷ ওদিকে, বায়ার্ন মিউনিখ লড়তে যাচ্ছে সেকেন্ড ডিভিশনের ক্লাব ইঙোলশ্টাটের বিরুদ্ধে৷ তবে বাঘা দল মিউনিখের কোচ ইয়ুপ হেইংকেস ইঙোলশ্টাটকে বেশ হাল্কাভাবেই নিচ্ছেন৷ কারণ ইতিমধ্যে তিনি ইঙোলশ্টাটের বিরুদ্ধে তাঁর দলের রিজার্ভ খেলোয়াড়দের খেলার সুযোগ দেবেন বলে ঘোষণা দিয়েছেন৷ তবে খ্যাতির দৌড় কম-বেশি যা-ই হোক না কেন অঘটন ঘটতে খুব একটা সময় লাগে না৷ তাই সেরা দলগুলোকেও একটু সতর্কতার সাথেই মাঠে নামতে হবে ছোট দলগুলোর বিরুদ্ধে - এমনটিই মনে করছেন ফুটবলবোদ্ধারা৷ প্রতিবেদন: হোসাইন আব্দুল হাই সম্পাদনা: সঞ্জীব বর্মন",
  "manualKeyPhrases" : [ "বায়ার্ন মিউনিখ", "আন্ট্রাক ট্রিয়ার", "হাইডেনহাইম", "ড্যুনামো ড্রেসডেন", "লাইপসিশ", "ফুটবল", "ফরটুনা ডুসেলডর্ফ" ],
  "automaticKeyPhrases" : [ "" ]
}