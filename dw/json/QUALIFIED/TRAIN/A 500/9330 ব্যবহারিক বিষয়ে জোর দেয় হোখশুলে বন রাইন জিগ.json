{
  "docID" : 9330,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্যবহারিক-বিষয়ে-জোর-দেয়-হোখশুলে-বন-রাইন-জিগ/a-16405136",
  "title" : "ব্যবহারিক বিষয়ে জোর দেয় হোখশুলে বন রাইন জিগ",
  "date" : "26.11.2012",
  "writter" : "রিয়াজুল ইসলাম",
  "categories" : [ "জার্মানিতে উচ্চশিক্ষা" ],
  "article" : "জার্মানির বিশ্ববিদ্যালয়গুলোর মধ্যে অনেকগুলোতে ব্যবহারিক বিষয়ের ওপর জোর দেওয়া হয়৷ এসব বিশ্ববিদ্যালয়কে বলা হয় হোখশুলে৷ তারই একটি হোখশুলে বন রাইন জিগ৷ এখানেও প্রচুর বিদেশি ছাত্রছাত্রী পড়তে আসছে প্রতি বছর৷ ইংরেজিতে হোখশুলের মানে হচ্ছে ইউনিভার্সিটি অব অ্যাপ্লায়েড সায়েন্স৷ বিশ্ববিদ্যালয়ের বয়সের হিসেব করলে মোটামুটি নতুনই বলতে হয় হোখশুলে বন রাইন জিগকে৷ বিগত ১৯৯৫ সালে যাত্রা শুরু করে এই বিশ্ববিদ্যালয়টি৷ বর্তমানে ছয় হাজারের বেশি ছাত্রছাত্রী পড়াশোনা করছে এখানে৷ তাদের জন্য রয়েছে চার শতাধিক শিক্ষক এবং প্রায় দুইশ গবেষণা সহকারী৷ বাংলাদেশ থেকে আসা ছাত্র আজিমুশ্বান সরকার এই বিশ্ববিদ্যালয়ে বায়োমেডিক্যাল সায়েন্স নিয়ে মাস্টার্স করছেন৷ বাংলাদেশে তিনি ভেটেরিনারি এবং মাইক্রোবায়োলজি নিয়ে পড়াশোনা করেছেন৷ তিনি জানান, আবেদন করার পর জার্মানির দুটি বিশ্ববিদ্যালয় থেকে তিনি সাড়া পান৷ তবে আগে থেকেই তার লক্ষ্য ছিলো বায়োমেডিক্যাল সায়েন্স নিয়ে পড়ার৷ তাই এই বিশ্ববিদ্যালয়ে এই বিষয়ে সুযোগ পাওয়ায় এখানেই ভর্তি হয়েছেন৷ বাংলাদেশ থেকে অনেক ছাত্র এখন জার্মানিতে সুযোগ পাচ্ছে৷ এর কারণ জানাতে গিয়ে আজিমুশ্বান সরকার বলেন, ‘‘জার্মানিতে পড়ার জন্য যে মান প্রয়োজন বাংলাদেশের অনেক বিশ্ববিদ্যালয় এখন সেই মানসম্পন্ন৷ এছাড়া জার্মানির অনেক বিশ্ববিদ্যালয় ইংরেজি ভাষায় উচ্চশিক্ষার সুযোগ দিচ্ছে৷ তাই এখানে আমাদের পক্ষে আসা সহজ হচ্ছে৷'' তবে বিশ্ববিদ্যালয়গুলোতে ইংরেজিতে পড়ার সুযোগ থাকলেও জার্মান ভাষাটার প্রয়োজন বরাবরই হয়৷ তাই বিশ্ববিদ্যালয়গুলোতেই জার্মান ভাষার কোর্স রয়েছে৷ বন রাইন জিগ বিশ্ববিদ্যালয়েও এই সুযোগ রয়েছে, এবং সেখানে জার্মান শিখছেন আজিম সরকার৷ এই ব্যাপারে তিনি বলেন, ‘‘জার্মান শেখাটা নির্ভর করে কোন বিষয়ে পড়ছি তার ওপর৷ কোন বিশ্ববিদ্যালয়ে এটা বাধ্যতামূলক আবার কোনটাতে ঐচ্ছিক৷ জার্মানিতে ভাষা শেখার অনুভূতিটা মিশ্র৷ এখানে ভাষা শেখাটা আমার কাছে বেশ আনন্দময় মনে হয়েছে৷ কারণ আমি যদি এখানে আমার অনুভূতি প্রকাশ করতে না পারি তাহলে জার্মানিতে থাকা একটা দ্বীপে থাকার মতই৷'' অডিও শুনুন 04:00 অনুষ্ঠানটি শুনতে ক্লিক করুন এখানে বন রাইন জিগ ইউনিভার্সিটি অব অ্যাপ্লায়েড সায়েন্সে রয়েছে অন্তত ২৪টি বিষয় যেগুলো নিয়ে ছাত্রছাত্রীরা ব্যাচেলর্স কিংবা মাস্টার্স করতে পারবে৷ মূলত বিজ্ঞান এবং ব্যবসা সংশ্লিষ্ট বিষয়গুলো এই বিশ্ববিদ্যালয়ে পড়ানো হয়৷ এগুলোর মধ্যে অনেক বিষয় জার্মান ভাষাতে, আবার অনেকগুলোতে ইংরেজি ভাষায় পড়াশোনার সুযোগ রয়েছে৷ এখানে প্রচুর বিদেশি ছাত্রছাত্রী পড়তে আসে৷ ফলে জার্মানদের পাশাপাশি আরও অনেক দেশের মানুষের সঙ্গে মেশার সুযোগ থাকে৷ এই ব্যাপারে বাংলাদেশি ছাত্র আজিম বললেন, ‘‘আমি হিসেব করে দেখেছি আমার ক্লাসে ২৩ জন শিক্ষার্থী আছে৷ তাদের মধ্যে ১৮ জন বিদেশি যারা ১২টি ভিন্ন ভিন্ন দেশ থেকে এসেছে৷ তাদের মধ্যে অনেকেই জার্মান ভাষায় কথা বলতে পারে৷ গবেষণার ক্ষেত্রে জার্মানির বিশ্ববিদ্যালয়গুলো সবসময় টিমওয়ার্কের ওপর জোর দেয়৷ আমার সহপাঠীদের দেখে মনে হয়েছে আমরা একটি টিম হতে পারবো৷'' জার্মানিতে পড়তে আসার পর সব ছাত্রছাত্রীদের অনুভূতি একরকম হয় না৷ বিশেষ করে দক্ষিণ এশিয়া থেকে আসা শিক্ষার্থীদের কাছে ইউরোপের পরিবেশ পুরোপুরি নতুন বলে মনে হয়৷ আজিমুশ্বান সরকারও তার ব্যতিক্রম নন৷ তার ভাষায়, ‘‘জার্মানিতে আসার পর আমার নিজেকে শিশুর মত মনে হয়৷ কারণ এখানে প্রতিদিনই কিছু না কিছু শিখছি, নতুন কিছু দেখছি৷''",
  "manualKeyPhrases" : [ "ব্যবহারিক", "বিষয়", "হোখশুলে বন রাইন জিগ", "বাংলাদেশ", "ইংরেজি", "বিশ্ববিদ্যালয়", "ছাত্রছাত্রী" ],
  "automaticKeyPhrases" : [ "" ]
}