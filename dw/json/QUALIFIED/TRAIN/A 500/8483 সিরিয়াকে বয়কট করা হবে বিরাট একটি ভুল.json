{
  "docID" : 8483,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়াকে-বয়কট-করা-হবে-বিরাট-একটি-ভুল/a-15744044",
  "title" : "সিরিয়াকে বয়কট করা হবে বিরাট একটি ভুল",
  "date" : "15.02.2012",
  "writter" : "",
  "categories" : [ "বিশ্ব" ],
  "article" : "রাশিয়ার পররাষ্ট্রমন্ত্রী সের্গেই লাভরভ সাংবাদিকদের আক্ষেপের সঙ্গে বলেন, বেশ কয়েকটি সরকার সিরিয়ার সরকারকে এখনই ‘নাকচ’ করে দিয়েছে৷ আলাপ আলোচনা চালিয়ে যাওয়ার ওপর জোর দেন তিনি৷ বুধবার নেদারল্যান্ডসের দ্য হেগ শহরে রুশ পররাষ্ট্রমন্ত্রী সের্গেই লাভরভ ডাচ পররাষ্ট্রমন্ত্রী উরি রোজেনথাল'এর সঙ্গে সিরিয়া পরিস্থিতি নিয়ে আলাপ করেন৷ তাঁর সঙ্গে বৈঠকের পর লাভরভ সাংবাধিকদের সঙ্গে কথা বলেন৷ তিনি জানান, দুঃখজনক হলেও সত্যি যে বেশ কিছু সরকার সিরিয়ার সরকারকে ‘নাকচ' করে দিয়েছে৷ অর্থাৎ সিরিয়ার বর্তমান সরকার এখন বাতিলের খাতায়৷ কথাবলার সুযোগ না দিয়ে সিরিয়ার সরকারকে ‘একঘরে' করে দেয়ার মনোভাব দেখা যাচ্ছে৷ যদি তা করা হয় তাহলে তা হবে বিরাট একটি ভুল৷ গত ১১ মাসের অভ্যুত্থানে সিরিয়ায় প্রায় ৬ হাজার মানুষ প্রাণ হারিয়েছে৷ কিন্তু তারপরও সিরিয়ায় বাইরে থেকে আক্রমণের বিষয়ে সতর্ক করে দিয়েছে লাভরভ৷ তিনি বলেন, ‘‘আমরা বিশ্বাস করি আলাপ-আলোচনার মধ্যে দিয়ে পুরো বিষয়টির সমাধান খোঁজা সম্ভব৷ তবে এই আলোচনার মূল চালিকা শক্তি হতে হবে সিরিয়াকেই৷'' আগামীকাল ফরাসি প্রতিপক্ষের সঙ্গে ভিয়েনায় সাক্ষাৎ করবেন বলে জানান লাভরভ৷ এবং সেখানে জাতিসংঘের দেয়া প্রস্তাব পর্যবেক্ষন করবেন তিনি৷ নতুন কিছু হয়তো যোগ হবে এই প্রস্তাবে৷ দেখবেন সেই প্রস্তাব অনুযায়ী সিরিয়ার সহিংস ঘটনা বন্ধ করা যায় কিনা৷ প্রস্তাব আগে থেকে না দেখে তিনি কোনো ধরণের মন্তব্য করতে রাজি হননি৷ তবে তিনি এতটুকু বলেছেন যে, সিরিয়ার সরকার পরবর্তন করা হবে বা করার প্রস্তাব যে দেয়া হয়েছে – তা রাশিয়া কখনোই সমর্থন করবে না৷ আসলে এখানে সরকার পরিবর্তনের কথা নয় বরং সিরিয়ার পরিস্থিতিকে স্থিতিশীল করার কথা বলা হচ্ছে কিনা তা খতিয়ে দেখতে চায় রাশিয়া৷ সিরিয়ার প্রেসিডেন্ট বাশার আল-আসাদ বলেছেন যে, এ মাসের ২৬ তারিখে তিনি একটি গণভোটের আয়োজন করেবন৷ আর সেখানে, নতুন একটি সংবিধানের কথা বলা হবে৷ সেখানে শুধু ক্ষমতাসীন বাথ পার্টি নয় অন্যান্য রাজনৈতিক দলগুলোর কথাও বলা হবে৷ এই সংবিধানে জোট-সরকারের বিষয়টি উল্লেখ করা হয়েছে৷ অর্থাৎ এককভাবে কোনো দল নয় বরং একাধিক দল দেশ চালাতে পারবে – একথার সুস্পষ্ট উল্লেখ থাকবে৷ প্রতিবেদন: মারিনা জোয়ারদার সম্পাদনা: দেবারতি গুহ",
  "manualKeyPhrases" : [ "সের্গেই লাভরভ", "রুশ পররাষ্ট্রমন্ত্রী", "সিরিয়া", "দ্য হেগ", "রাশিয়া" ],
  "automaticKeyPhrases" : [ "" ]
}