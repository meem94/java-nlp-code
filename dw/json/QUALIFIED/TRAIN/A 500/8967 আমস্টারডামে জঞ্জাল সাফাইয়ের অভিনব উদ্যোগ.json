{
  "docID" : 8967,
  "source" : "http://www.dw.com/",
  "lang" : "BN",
  "url" : "http://www.dw.com/bn/আমস্টারডামে-জঞ্জাল-সাফাইয়ের-অভিনব-উদ্যোগ/a-18903359",
  "title" : "আমস্টারডামে জঞ্জাল সাফাইয়ের অভিনব উদ্যোগ",
  "date" : "09.12.2015",
  "writter" : "রুট ক্রাউসে/এসবি",
  "categories" : [ "অন্বেষণ" ],
  "article" : "আধুনিক শহুরে সভ্যতায় প্লাস্টিক আবর্জনা বড় সমস্যা৷ আমস্টারডাম শহরে এমন জঞ্জাল পুনর্ব্যবহারের এক অভিনব পদ্ধতি কাজে লাগানো হচ্ছে৷ প্লাস্টিক বোতল থেকে তৈরি হচ্ছে নৌকা৷ আমস্টারডামে নৌকা-বিহার৷ তবে মারিউস স্মিট ঠিক শহর ঘুরতে আসেননি, এসেছেন ‘ফিশিং' করতে৷ মাছ নয়, প্লাস্টিক বোতল ধরতে৷ বোতলের পরিমাণ কম নয়৷ মারিউস বলেন, ‘‘এটা বোতল, অন্য রকম ফেনা, প্লাস্টিক ব্যাগ৷ দেখলে মনে বড় দুঃখ লাগে৷ কত রকমের জঞ্জাল! এমন জিনিস কেন খালে এসে পড়ে?'' আমস্টারডাম শহরের খালপথ পর্যটকদের কাছে বড় আকর্ষণ৷ কিন্তু যেখানেই বেশি মানুষ, সেখানেই বেশি আবর্জনা৷ খাল পরিষ্কার রাখতে স্মিট ‘প্লাস্টিক হোয়েল' নামের এক কোম্পানি গড়ে তুলেছেন৷ তাই তিনিই সম্ভবত বিশ্বের প্রথম ‘প্লাস্টিক জেলে'৷ মারিউস স্মিট বলেন, ‘‘আমার সন্তানদের এটা অদ্ভুত লাগে৷ কারণ বাবারা সাধারণত ব্যাংকে কাজ করে অথবা স্বাভাবিক চাকরি করে৷ তাদের বাবা প্লাস্টিক জেলে৷ সম্প্রতি আমার ৬ বছরের সন্তান প্রশ্ন করেছিল, বাবা তুমি সারাদিন ঠক কী করো? আমি পানি থেকে প্লাস্টিক তুলি – এটা বলতে সত্যি অদ্ভুত লাগে৷'' কিন্তু তিনি আন্তরিকতার সঙ্গে সেই কাজ করেন৷ বাকিদেরও উৎসাহ জোগান৷ কোম্পানিতে তাঁর অধীনে ২০ জন কর্মী কাজ করছেন৷ ‘প্লাস্টিক হোয়েল' সংস্থার কর্মী স্কিপ ডে ফোগড বলেন, ‘‘পর্যটনের জন্য এটা ভালো৷ মানুষ বলবে, এটা পরিষ্কার শহর৷ অতএব শুধু পরিবেশ নয়, সৌন্দর্য রক্ষাও কাজের অংশ৷ আমি এই কাজ করতে পেরে সত্যি গর্বিত৷ সবাইকে বলি, খালি সময়ে এটা আমার সবচেয়ে পছন্দের কাজ৷'' তবে শুধু প্লাস্টিক সংগ্রহ করাই প্লাস্টিক জেলেদের জন্য যথেষ্ট নয়৷ তাঁরা রিসাইক্লিং-ও করেন৷ প্লাস্টিক বোতল দিয়ে নৌকা তৈরি হয়৷ এমনকি তাঁদের নিজস্ব নৌকাও আমস্টারডামের প্লাস্টিক জঞ্জাল দিয়ে তৈরি৷ এক জায়গায় আরও নোংরা জঞ্জাল রয়েছে৷ অন্যদিকে প্লাস্টিক হালকা, শক্তপোক্ত এবং ভালোভাবে ভেসে থাকতে পারে৷ অর্থাৎ নৌকা তৈরির আদর্শ উপকরণ৷ মারিউস স্মিট বলেন, ‘‘মানুষ যখন আমাদের নৌকা দেখেন, তখন তাঁরা সেটা ছুঁতে চান৷ কারণ তাঁরা জানতে চান, আমরা কীভাবে প্লাস্টিক আবর্জনা দিয়ে নৌকা তৈরি করি৷ তাঁরা পুরোপুরি বিশ্বাসও করেন না৷ অথচ প্রক্রিয়াটা মোটেই তেমন কঠিন নয়৷'' ‘প্লাস্টিক হোয়েল' কোম্পানির দপ্তরে গেলে এই প্রক্রিয়া দেখা যায়৷ মারিউস স্মিট বলেন, ‘‘এটা একটা সাধারণ বোতল, যা খাল থেকে উদ্ধার করা হয়েছে৷ এরপর তা শ্রেডারিং ও ধোয়ার কাজ হয়৷'' তারপর প্লাস্টিকের কণা বেরিয়ে আসে৷ মারিউস বলেন, ‘‘এই কণা থেকে আমরা ফোম প্লেট তৈরি করি৷ নৌকার মৌলিক উপকরণ হিসেবে সেটা ব্যবহার করা হয়৷ এটাই নৌকার ভিত্তি৷'' এর মধ্যে তিনি তিনটি নৌকা তৈরি করেছেন৷ আরও তিনটির পরিকল্পনা চলছে৷ এই আইডিয়া অনেককেই উৎসাহিত করছে৷ অনেক সংস্থা নিজস্ব কর্মীদের প্রমোদভ্রমণের জন্য বায়না করছেন৷ প্লাস্টিক ফিশিং ব্যাপারটার সঙ্গে আজকের ট্রেন্ডের বেশ একটা যোগসূত্র রয়েছে৷",
  "manualKeyPhrases" : [ "জঞ্জাল", "প্লাস্টিক হোয়েল", "আমস্টারডাম", "প্লাস্টিক ফিশিং", "প্লাস্টিক আবর্জনা" ],
  "automaticKeyPhrases" : [ "" ]
}