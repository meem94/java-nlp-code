{
  "docID" : 8499,
  "source" : "http://www.dw.com/",
  "lang" : "BN",
  "url" : "http://www.dw.com/bn/রা-ওয়ান-শুমাখার-প্রীতি-আর-কারিনা/a-15367596",
  "title" : "রা-ওয়ান, শুমাখার, প্রীতি আর কারিনা",
  "date" : "06.09.2011",
  "writter" : "",
  "categories" : [ "বিনোদন" ],
  "article" : "শাহরুখ ছবি ‘রা-ওয়ান' লেখা গাড়ি চালাবেন মিশায়েল শুমাখার! চলছে তার তোড়জোড়, জোরদার৷ এদিকে প্রীতি আর কারিনার বেড়াল ঝগড়া বা ক্যাট ফাইটের অন্ত হল পিউ কাঁহা বা টুইটারে৷ শাহরুখ খান যখন মনোযোগ দিয়ে কিছু করেন, তখন সেটা বড় ভালো করেই করেন৷ এই যেমন, এখন শাহরুখের যাবতীয় মনোযোগ তাঁর পরবর্তী ছবি, রা-ওয়ানকে ঘিরে৷ সেই মনোযোগের প্রতিফলন দেখা যাচ্ছে সর্বত্র৷ সবচেয়ে বড় কথা, শাহরুখ এই ছবির প্রচারের জন্য কোন সম্ভাবনাই ছেড়ে দিচ্ছেন না৷ সেই তালিকাতেই পড়ে গেছেন জগদ্বিখ্যাত জার্মান গাড়িদৌড় চ্যাম্পিয়ন, মিশায়েল শুমাখার৷ কীভাবে?  আসলে, রা-ওয়ান মুক্তি পেতে চলেছে আগামী ২৬ অক্টোবর৷ আর দিল্লির নয়ডায়, যেখানে ভারতীয় ফর্মুলা ওয়ানের প্রতিযোগিতা হয়, সেখানে ঠিক তার চারদিন পরে, অর্থাৎ ৩০ তারিখে গাড়ি চালাতে আসছেন খোদ শুমাখার৷ আর শাহরুখ সেই সুযোগটাকে কাজে লাগাতে চাইছেন রা – ওয়ানের প্রচারে৷ শুমাখার যে গাড়িখানা চালাবেন, তার গায়ে লেখা থাকবে রা – ওয়ান৷ স্বভবতই, যাবতীয় মিডিয়ার ক্যামেরা, টিভি ক্যামেরা তাক করবে সেই গাড়িটাকেই৷ আর সঙ্গে সঙ্গে প্রচারের সেরায় চলে যাবে শাহরুখের ছবি৷ রা – ওয়ানের বিপণনকর্মীরা এখন কিং খানের এই আইডিয়াখানাকে বাস্তবায়ন করতে উঠেপড়ে লেগেছেন৷ এদিকে, বলিউডের  দুই নামজাদা নায়িকার মনান্তর মিটে গেছে৷ কারিনা কাপুর আর প্রীতি জিন্টার মধ্যে কোন কারণে ঝগড়া হয়েছিল বেশ কিছুদিন আগে৷ কিন্তু কারিনা অভিনীত বডিগার্ড ছবিটি মুক্তি পাওয়ার পর দেখা যাচ্ছে, টুইটার বা পিউ কাঁহাতে কারিনা প্রীতির খুব ভাবসাব৷ শুরুটা অবশ্য গালে টোল, মিষ্টিদুষ্টু নায়িকা প্রীতিই করেছেন৷ কারিনার রূপের আর অভিনয়ের প্রশংসা করে তিনি লিখেছেন, তোমায় দারুণ দেখাচ্ছে৷ ছবিটা খুব ভালো হয়েছে৷ যাকে বলে পুরো পয়সা উসুল৷ সঙ্গে সঙ্গে কারিনার জবাব৷ কারিনা প্রীতির রূপের প্রশংসা করে বেশ অনেককিছু লিখে দিয়েছেন এর জাবাবে৷ ফলে, দুই নারীর কোন এক বিশেষ কারণে শুরু হওয়া বেড়াল ঝগড়ার ইতি ঘটাল, সেই ইন্টারনেটের ভার্চুয়াল জগৎ৷ একেই বলে টেকনোলজির ক্যারিশমা৷ প্রতিবেদন : সুপ্রিয় বন্দ্যোপাধ্যায় সম্পাদনা :   আবদুল্লাহ আল ফারূক  ",
  "manualKeyPhrases" : [ "খান", "মিশায়েল", "রা-ওয়ান", "শাহরুখ", "শুমাখার" ],
  "automaticKeyPhrases" : [ "" ]
}