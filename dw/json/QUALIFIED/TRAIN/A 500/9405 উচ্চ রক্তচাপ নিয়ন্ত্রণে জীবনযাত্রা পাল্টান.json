{
  "docID" : 9405,
  "source" : "http://www.dw.com/",
  "lang" : "BN",
  "url" : "http://www.dw.com/bn/উচ্চ-রক্তচাপ-নিয়ন্ত্রণে-জীবনযাত্রা-পাল্টান/a-6278941",
  "title" : "উচ্চ রক্তচাপ নিয়ন্ত্রণে জীবনযাত্রা পাল্টান",
  "date" : "30.11.2010",
  "writter" : "",
  "categories" : [ "বিজ্ঞান পরিবেশ" ],
  "article" : "উচ্চ রক্তচাপের মতো নীরব ঘাতক হার্ট অ্যাটাক বা স্ট্রোক পর্যন্ত ঘটাতে পারে৷ এর চিকিৎসার জন্য এতোদিন ব্যবহৃত হয়ে আসছে নানা ধরণের ওষুধ৷অথচ বিজ্ঞানীরা বলছেন, জীবনযাত্রার পদ্ধতি পাল্টে ফেলেও উচ্চ রক্তচাপ নিয়ন্ত্রণে রাখা সম্ভব৷ জার্মান কার্ডিয়াক সোসাইটি'র হৃদরোগ বিশেষজ্ঞ ভল্ফরাম ডেলিউস বলছেন, প্রত্যেকেরই উচিত নিয়মিত রক্তচাপ পরীক্ষা করা৷ কেননা কোনো ধরণের লক্ষণ ছাড়াই যখন তখন উচ্চ রক্তচাপ দেখা দিতে পারে৷ রক্তচাপ নিচে ৯০ এবং উপরে ১৪০'র মাত্রা পেরিয়ে গেলে তাকে হাইপারটেনশন হিসেবে অভিহিত করছে বিশ্ব স্বাস্থ্য সংস্থা৷ আর যারা ইতোমধ্যে এই শ্রেণীতে পড়েছেন তাঁদের উচিৎ যত দ্রুত সম্ভব রক্তচাপ কমানোর চেষ্টা করা৷ জার্মানির হালটার্ন আম জে শহরের লেখক এবং ডাক্তার রামোন মারটিনেজ বলছেন, যখন রক্তচাপ অনেক বেশি বেড়ে যায় তখন সবসময় ওষুধ খাওয়া এড়িয়ে চলা সম্ভব নয়৷ বরং যখন রক্তচাপ নিয়ন্ত্রণে থাকে তখন মানুষ এ থেকে রক্ষা পাওয়ার জন্য বিভিন্ন পদক্ষেপ গ্রহণ করতে পারে৷ জার্মানির কোলনে অবস্থিত জার্মান স্পোর্টস ইউনির্ভার্সিটির ইনস্টিটিউট ফর কার্ডিওভাসকুলার রিসার্চ অ্যান্ড স্পোর্টস মেডিসিনের চিকিৎসক উরজুলা হিলডেব্রান্ড বলছেন, ‘‘অতিরিক্ত ওজন বেড়ে যাওয়া হাইপার টেনশনের প্রাথমিক কারণ৷ যারা উচ্চ রক্তচাপে ভুগছেন তাঁদের ত্রিশ শতাংশই মোটা৷'' তিনি আরও জানান, এক কিলো ওজন কমানোর সঙ্গে সঙ্গে রক্তচাপ উপরে ২ এবং নিচে ১ মাত্রা করে কমে আসে৷ এই হিসেবে দশ কিলো ওজন কমালে রক্তচাপ বিশ মাত্রা পর্যন্ত কমে যেতে পারে৷ তিনি বলেন, এক্ষেত্রে সবচেয়ে ভালো উপায় হলো খাদ্যাভ্যাসে পরিবর্তন আনা৷ যেমন, প্রাণীজ চর্বি কম খাওয়া, মাংসের পরিবর্তে মাছ খাওয়া, উদ্ভিজ তেল খাওয়া এবং ময়দার পরিবর্তে আটার রুটি খাওয়া৷ ডাক্তার মারটিনেজ অবশ্য এরসঙ্গে প্রতিদিন বার পাঁচেক টাটকা ফলমূল ও শাকসবজি খাওয়ারও পরামর্শ দিয়েছেন৷ তিনি বলছেন, ‘‘এটা শরীরে পটাশিয়ামের মাত্র বাড়িয়ে দেয়৷ আর পটাশিয়াম রক্তচাপ কমাতে সাহায্য করে৷'' অতিরিক্ত লবণ খাওয়া উচ্চ রক্তচাপের জন্য ঝুঁকি বয়ে আনতে পারে৷ ডাক্তার ডেলিউস বলছেন, ‘‘বর্তমানে দেখা যাচ্ছে, আমাদের শরীরের জন্য যে পরিমণন লবণ প্রয়োজন তার চাইতে আমরা অনেক বেশি লবণ খাচ্ছি৷'' তিনি আরও বলেন, কেউ যদি প্রতিদিনের খাবার হতে চিরদিনের জন্য পাঁচ থেকে ছয় গ্রাম লবণ কমাতে পারেন তাহলে তাঁর রক্তচাপ সাত মাত্রা পর্যন্ত কমে যেতে পারে৷ আর তিন থেকে চার সপ্তাহের মধ্যে এই পার্থক্যটা দেখা যায়৷ শরীরচর্চাও এক্ষেত্রে সাহায্য করতে পারে৷ বললেন ডাক্তার হিলডেব্রান্ড৷ তিনি বলেন, আমরা নর্ডিক ওয়াকিং, সাইকেল চালানো বা সাঁতারকাটার মতো পরিমিত অ্যারোবিক শরীরচর্চার পরামর্শ দিয়ে থাকি৷ হিলডেব্রান্ড আরও বলেন, যাদের উচ্চ রক্তচাপ রয়েছে দীর্ঘমেয়াদী সুফল পেতে চাইলে তাঁদের সপ্তাহে তিন থেকে চারদিন আধাঘন্টা ব্যায়াম করা উচিত৷ প্রাত্যহিক শরীরচর্চা রক্তচাপ দশ মাত্রা কমিয়ে আনতে পারে৷ সেইসঙ্গে বিরত থাকতে হবে ধূমপান ও মদ্যপান থেকে৷ তবে বংশগত ধারাকে উপেক্ষা করার উপায় নেই৷ ডেলিউস বলেন, বাবা বা মা কারোও যদি রক্তচাপ উঁচু থাকে তাহলে সন্তানদের মধ্যে এর ঝুঁকি থেকে যায়৷ তাই এইসব সন্তানদের অল্প বয়স থেকেই স্বাস্থ্যকর সুষম খাবার খাওয়া এবং শরীরচর্চার অভ্যাস করা উচিত৷ অন্যদিকে অ্যামেরিকার একটি গবেষণায় দেখা গেছে, প্রতিদিন ২ দশমিক ৭ গ্রাম করে রসুন খাওয়া রক্তচাপ কমাতে সাহায্য করে৷ প্রতিবেদন: জান্নাতুল ফেরদৌস সম্পাদনা: আব্দুল্লাহ আল-ফারূক",
  "manualKeyPhrases" : [ "ভল্ফরাম", "হার্ট অ্যাটাক", "হৃদরোগ", "উচ্চ রক্তচাপ", "স্ট্রোক", "হাইপারটেনশন" ],
  "automaticKeyPhrases" : [ "" ]
}