{
  "docID" : 9597,
  "source" : "http://www.dw.com/",
  "lang" : "BN",
  "url" : "http://www.dw.com/bn/লিগে-বায়ার্ন-আর-বার্সেলোনার-দুর্দান্ত-সূচনা/a-16276259",
  "title" : "লিগে বায়ার্ন আর বার্সেলোনার দুর্দান্ত সূচনা",
  "date" : "01.10.2012",
  "writter" : "",
  "categories" : [ "খেলাধুলা" ],
  "article" : "ইউরোপের বড় লিগগুলোতে বড় দলগুলোই এগিয়ে রয়েছে মোটামুটিভাবে৷ বুন্ডেসলিগায় বায়ার্ন মিউনিখের দাপট চলছে, অন্যদিকে স্প্যানিশ লিগে বার্সেলোনা আর ইংলিশ প্রিমিয়ার লিগে চলছে চেলসির আধিপত্য৷ বুন্ডেসলিগা টানা ছয়টি ম্যাচ জিতে গত মৌসুমের ব্যর্থতার খরা যেন কাটিয়ে উঠতে চাইছেন বায়ার্ন মিউনিখের ফুটবলাররা৷ বুন্ডেসলিগার মৌসুম শুরু হওয়ার পর ছয়টি ম্যাচের সবগুলো জিতে মোট ১৮ পয়েন্ট নিয়ে শীর্ষে রয়েছে বায়ার্ন মিউনিখ৷ সর্বশেষ ম্যাচে ভ্যার্ডার ব্রেমেনকে ২-০ গোলে হারিয়েছে জার্মানির এই জায়ান্ট ক্লাব৷ তাদের পরেই রয়েছে মাঝারি দল আইন্ট্রাখ্ট ফ্রাংকফুর্ট৷ ফ্রাইবুর্গকে ২-১ গোলে হারিয়ে তাদের পয়েন্ট এখন ১৬৷ আর টানা দুই আসরের চ্যাম্পিয়ন বোরুসিয়া ডর্টমুন্ড রয়েছে ১১ পয়েন্ট নিয়ে তিন নম্বরে৷ শেষ ম্যাচটিতে তারা ম্যোয়েনশেন গ্লাডবাখকে যেভাবে ৫-০ গোলে হারিয়েছে, তাতে মনে হচ্ছে আবারও যেন ছন্দ ফিরে পাচ্ছে ইয়ুর্গেন ক্লপের ছেলেরা৷ ম্যাচে মার্কো রয়েস করেছেন দুটি গোল৷ এবার হলুদ জার্সিদের নতুন তারকা এই মার্কো রয়েস, যিনি জার্মান জাতীয় দলেও নজর কেড়েছেন৷ লা লিগা চির প্রতিদ্বন্দ্বী রেয়াল মাদ্রিদের চেয়ে এই মুহূর্তে আট পয়েন্টের লিড স্প্যানিশ জায়ান্ট বার্সেলোনার৷ সেভিয়াকে ৩-২ গোলে হারিয়ে তাদের পয়েন্ট এখন ১৮৷ তার মানে বুন্ডেসলিগার বায়ার্নের মতো তারাও টানা ছয়টি লিগ ম্যাচ জিতেছে৷ গতবার লিগ টাইটেল রেয়ালের কাছে হারানোর পর, এবার সেটা ফিরে পেতে মরিয়া ফ্যাব্রিগাস-ভিয়ারা৷ তাই সেভিয়ার বিপক্ষে দুই গোলে পিছিয়ে থেকেও ম্যাচ জিতেছে ৩-২ গোলে৷ অন্যদিকে ক্রিস্টিয়ানো রোনাল্ডোর ১৫তম লা লিগা হ্যাট্রিকের ফলে দেপর্তিভো করুনাকে ৫-১ গোলে হারিয়েছে রেয়াল মাদ্রিদ৷ তবে এই মুহূর্তে ১০ পয়েন্ট নিয়ে তারা লিগ টেবিলের ছয় নম্বরে৷ প্রিমিয়ার লিগ এদিকে প্রতিদ্বন্দ্বী আর্সেনালকে হারিয়ে ইংলিশ প্রিমিয়ার লিগের লিড ধরে রেখেছে চেলসি৷ আর্সেনালকে হারিয়েছে তারা ২-১ গোলে৷ আরেক জায়ান্ট ক্লাব ম্যানচেস্টার ইউনাইটেড ৩-০ গোলে হেরে টটেনহাম হটস্পারের কাছে৷ ১৯৮৯০ সালের পর এই প্রথম ওল্ড ট্র্যাফোর্ডে জয় পেল টটেনহাম৷ ১৬ পয়েন্ট নিয়ে চেলসি শীর্ষে, আর তার পরে রয়েছে এভারটন৷ তৃতীয় অবস্থানে ম্যান ইউ৷ আরআই/ডিজি (রয়টার্স)",
  "manualKeyPhrases" : [ "বায়ার্ন", "ইংলিশ প্রিমিয়ার", "বার্সেলোনা", "মিউনিখ", "বুন্ডেসলিগা" ],
  "automaticKeyPhrases" : [ "" ]
}