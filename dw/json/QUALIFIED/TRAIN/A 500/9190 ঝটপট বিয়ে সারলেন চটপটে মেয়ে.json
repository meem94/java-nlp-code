{
  "docID" : 9190,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঝটপট-বিয়ে-সারলেন-চটপটে-মেয়ে/a-18266193",
  "title" : "ঝটপট বিয়ে সারলেন চটপটে মেয়ে",
  "date" : "22.02.2015",
  "writter" : "",
  "categories" : [ "ভারত" ],
  "article" : "বর ছোট্ট একটা তথ্য গোপন করেছিলেন৷ বিয়ের আসরেই তা জানাজানি হয়ে যায়৷ ক্ষুব্ধ কণে সঙ্গে সঙ্গেই বেছে নেন নতুন পাত্র৷ বিয়ে শেষ হতেই শুরু হয় মারামারি৷ শেষ পর্যন্ত অবশ্য ঘটনা বেশি দূর এগোয়নি৷ উত্তর ভারতের রামপুরের ঘটনা৷ পাত্রের নাম যুগল কিশোর, বয়স ২৫৷ ২৩ বছর বয়সি ইন্দিরার সঙ্গে তাঁর বিয়ে শুধু পাকা হয়নি, মালাবদলও হয়েছিল৷ কিন্তু মালাবদলের সময়েই বাঁধে বিপত্তি৷ হঠাৎ অজ্ঞান হয়ে মেঝেতে পড়ে যান যুগল৷ জানা যায়, যুগল মৃগীরোগী৷ মৃগী রোগের কারণেই এভাবে জ্ঞান হারিয়েছেন তিনি৷ যুগলের এই অসুখের কথা জেনে ক্ষোভে ফেটে পড়েন ইন্দিরা৷ আগে কেন বিষয়টি জানানো হয়নি – এই প্রশ্ন তুলে সঙ্গে সঙ্গেই এ বিয়ে না করার সিদ্ধান্ত জানিয়ে দেন তিনি৷ সেখানেই থেমে থাকেননি ইন্দিরা৷ তৎক্ষণাত জানিয়ে দেন, বিয়ের আসরে উপস্থিত যুগলের এক আত্মীয় রাজি থাকলে তাঁকে তিনি বিয়ে করবেন৷ সেই তরুণকে ডেকে এনে আবার শুরু হলো মালাবদল৷ তারপর সাত পাঁক ঘোরা৷ এভাবে সব আনুষ্ঠানিকতা শেষ করে দেয়ার সময়টায় যুগল ছিলেন ডাক্তারের কাছে৷ চিকিৎসা নিয়ে ফিরে দেখেন, ইন্দিরা আর তাঁর নেই, তিনি তখন অন্যের স্ত্রী৷ ঘটনার কড়া প্রতিবাদ জানান যুগল৷ তাঁর পক্ষের লোকদের সঙ্গে কণে পক্ষের লোকদের বেঁধে যায় মারামারি৷ পুলিশ এসে দু'জনকে গ্রেপ্তার করে পরিস্থিতি কিছুটা শান্ত হয়৷ আসরে উপস্থিত বয়োজ্যেষ্ঠদের হস্তক্ষেপের কারণে ঘটনাটি আর বেশি দূর গড়ায়নি৷ অভিযোগ প্রত্যাহার করে নেয়ায় গ্রেপ্তার দু'জনকে ছেড়ে দিয়েছে পুলিশ৷ যুগলকে ছেড়ে তাঁর এক আত্মীয়ের সঙ্গেই সংসার জীবন শুরু করেছেন ইন্দিরা৷ এসিবি/ডিজি (ডিপিএ)",
  "manualKeyPhrases" : [ "বিয়ে", "মৃগী", "প্রতিবাদ", "বর", "কণে" ],
  "automaticKeyPhrases" : [ "" ]
}