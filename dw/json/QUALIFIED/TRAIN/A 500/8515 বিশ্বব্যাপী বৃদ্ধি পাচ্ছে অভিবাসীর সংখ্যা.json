{
  "docID" : 8515,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বব্যাপী-বৃদ্ধি-পাচ্ছে-অভিবাসীর-সংখ্যা/a-17153937",
  "title" : "বিশ্বব্যাপী বৃদ্ধি পাচ্ছে অভিবাসীর সংখ্যা",
  "date" : "13.10.2013",
  "writter" : "স্টেফানি হ্যোপনার/আরবি",
  "categories" : [ "সমাজ সংস্কৃতি" ],
  "article" : "সারা পৃথিবীতে প্রায় ২৩২ মিলিয়ন মানুষ প্রতিনিয়ত নতুন পরিস্থিতি, নতুন ভাষা ও নতুন সংস্কৃতির সম্মুখীন হচ্ছেন৷ খুঁজে বেড়াচ্ছেন নতুন অভিবাসন৷ এঁদের অনেকেরই কিন্তু সবচেয়ে প্রিয় গন্তব্যস্থান জার্মানি৷ ‘‘তুমি কোন দেশ থেকে এসেছ?'' এই প্রশ্নের উত্তর দেওয়া অনেক মানুষের পক্ষে সহজ নয়৷ জাতিসংঘের এক সমীক্ষা অনুযায়ী, ২৩২ মিলিয়ন মানুষ নিজের জন্মভূমি ছেড়ে অন্য কোথাও বসবাস করছেন৷ এই সংখ্যাটা ২০ বছর আগের তুলনায় ৮০ মিলিয়ন বেশি৷ আসল সংখ্যাটা আরো বেশি বিশেষজ্ঞরা মনে করেন আসল সংখ্যাটা আরো বেশি হবে৷ দক্ষিণের অনেক দেশে প্রশাসনিক কাঠামোর অভাবে অভিবাসীদের সংখ্যাটা ঠিকমতো গোনা হয় না৷ বলেন জার্মানির অসনাব্রুক বিশ্ববিদ্যালয়ের অভিবাসী গবেষণা ও আন্তঃর্জাতিক সমীক্ষা ইন্সটিটিউটের ইউখেন ওল্টমার৷ এছাড়া জাতিসংঘ শুধু সেই সব অভিবাসীদেরই তালিকায় ধরেছে, যাঁরা অন্য কোনো দেশে জন্মগ্রহণ করেছেন৷ যাঁরা কয়েক দশক অন্য কোথাও বসবাস করে আবার স্বদেশে ফিরে গিয়েছে, তাঁদেরকে অভিবাসীদের তালিকায় আনা হয়নি৷ জাতিসংঘের এক সমীক্ষা অনুযায়ী অভিবাসীদের মধ্যে জনপ্রিয় গন্তব্যস্থান জার্মানি৷ অভিবাসীর সংখ্যা ১০ মিলিয়ন৷ এদিক দিয়ে মার্কিন যুক্তরাষ্ট্র ও রাশিয়ার পর তৃতীয় স্থানে রয়েছে দেশটি৷ নিয়ে আসা হয় শ্রমশক্তি জার্মানিতে দ্বিতীয় বিশ্বযুদ্ধের পর শ্রমশক্তির অভাব দেখা দিয়েছিল৷ ১৯৫৫ সালে ইটালি থেকে তথাকথিত অতিথি শ্রমিক আনা হয় জার্মানিতে৷ তারপর দক্ষিণ ইউরোপের অন্যান্য দেশ, তুরস্ক, মরক্কো, দক্ষিণ কোরিয়া ও যুগোস্লাভিয়া থেকে শ্রমিক আনা শুরু হয়৷ জার্মানিতে বসবাসকারী বিদেশির সংখ্যা ৬০-এর দশকের প্রথম দিকে ৭ লক্ষ থেকে বেড়ে ৭০ দশকের প্রথম দিকে ২.৭ মিলিয়নে দাঁড়ায়৷ কিন্তু ৭০ দশকের শেষ দিক থেকে বিশ্বব্যাপী তেল সংকট দেখা দেওয়ায় বিদেশ থেকে শ্রমশক্তি আনা বন্ধ হয়৷ অতিথি শ্রমিকদের অর্থের বিনিময়ে জার্মানি ত্যাগ করতে প্রণোদিত করা হয়৷ কিন্তু ততদিনে অনেকে জার্মানিতে থিতু হয়ে গেছেন৷ পরিবার পরিজনও এনেছেন৷ তাই এই উদ্যোগ তেমন কার্যকর হয়নি৷ ৮০-এর দশকের শেষ দিকে কমিউনিজমের পতনের পর আর বিদেশিদের একটি বড় গোষ্ঠী জার্মানিতে আসা শুরু করে৷ তাঁরা হলেন পোল্যান্ড ও রাশিয়া থেকে আসা জার্মান বংশোদ্ভূত লোকজন৷ ১৯৯০ সালে বিদেশির সংখ্যা ৫.৬ মিলিয়নে দাঁড়ায়৷ এর দশ বছর পর এই সংখ্যার সাথে আরো ২ মিলিয়ন যোগ হয়৷ অর্থনৈতিক সংকটের কারণে অভিবাসন বিশ্বব্যাপী অর্থনৈতিক সংকটের কারণে চাকরির আশায় বিগত বছরগুলিতে স্পেন, ইটালি ও পর্তুগাল থেকে আসা মানুষের ভিড় বাড়ছে জার্মানিতে৷ তবে তাঁরা জার্মানিতে বসবাসের ব্যাপারে দীর্ঘদিনের কোনো পরিকল্পনা করেন না বলে মনে করেন বিশেষজ্ঞরা৷ বিশেষ করে ইউরোপের নানা দেশ থেকে অভিবাসীরা জার্মানিতে আসছেন৷ অভিবাসন গবেষক ওল্টমার মনে করেন, এর পেছনে অর্থনৈতিক কারণটাই মুখ্য৷ পরিবহণ ও থাকা খাওয়ার জন্য অর্থের দরকার তো রয়েইছে৷ এছাড়া ‘নতুন স্বদেশে' থিতু হওয়ার জন্য পরিচিত ও আত্মীয় স্বজনের সঙ্গে যোগযোগটাও জরুরি৷ সেজন্য কাছাকাছি দেশগুলিতেই অভিবাসনের জন্য যেতে চায় মানুষ৷ অভিবাসীদের কাছে এশিয়ার জনপ্রিয় দেশগুলির মধ্যে তাইওয়ান, দিক্ষণ কোরিয়া, চীনের নাম করা যায়৷ ল্যাটিন অ্যামেরিকার ব্রাজিল ও ভেনেজুয়েলা আকৃষ্ট করে অনেক অভিবাসীকে৷ পশ্চিমের অনেক দেশে কঠোর অভিবাসন আইন বিদেশিদের আসার পথ দুরূহ করে তুলেছে৷ রেগেন্সবুর্গ ইউনিভার্সিটির অভিবাসন গবেষক ফিলিপ আন্ডারসন ডয়চে ভেলের সঙ্গে এক সাক্ষাৎকারে বলেন, জার্মান অভিবাসন নীতিতে ‘ভালো ও মন্দ অভিবাসীর' মধ্যে পার্থক্য করা হয়৷ যুদ্ধ বিগ্রহ বা অন্যান্য কারণে যাঁরা শরণার্থী হয়ে এসেছেন, তাঁরা তেমন স্বাগত নয় এই দেশে৷ তাই তিনি দাবি জানান, শরণার্থীদের শিক্ষাদীক্ষা ও পেশাগত অভিজ্ঞতা যেন হেলাফেলা করা না হয়৷ তাঁর ভাষায়, ‘‘এইসব মানুষ যাতে কর্ম -বাজারে দ্রত প্রবেশ করতে পারেন, সরকারের সেই উদ্যোগই নেওয়া উচিত৷''",
  "manualKeyPhrases" : [ "ভাষা", "জাতিসংঘ", "অভিবাসী", "জার্মানি", "বিশ্বব্যাপী" ],
  "automaticKeyPhrases" : [ "" ]
}