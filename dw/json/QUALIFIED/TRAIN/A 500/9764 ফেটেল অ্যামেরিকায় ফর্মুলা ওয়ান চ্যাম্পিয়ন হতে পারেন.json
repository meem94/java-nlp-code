{
  "docID" : 9764,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফেটেল-অ্যামেরিকায়-ফর্মুলা-ওয়ান-চ্যাম্পিয়ন-হতে-পারেন/a-16381620",
  "title" : "ফেটেল অ্যামেরিকায় ফর্মুলা ওয়ান চ্যাম্পিয়ন হতে পারেন",
  "date" : "15.11.2012",
  "writter" : "",
  "categories" : [ "খেলাধুলা" ],
  "article" : "অ্যামেরিকা গাড়ি-পাগল দেশ হিসেবেই পরিচিত৷ কিন্তু ফর্মুলা ওয়ান প্রতিযোগিতা নিয়ে সে দেশের মানুষ তেমন মাতামাতি করে না৷ বহুকাল পর আগামী সপ্তাহান্তে সেখানে অনুষ্ঠিত হচ্ছে এফওয়ান রেস৷ প্রায় ৫ বছর পর অ্যামেরিকার মাটিতে আবার বসছে ফর্মুলা ওয়ান আসর৷ টেক্সাস রাজ্যের রাজধানী অস্টিনে ৪০ কোটি ডলার অঙ্কের মার্কিন গ্রঁ প্রি সার্কিট আবার জেগে উঠবে৷ রেড বুল টিমের জার্মান চালক সেবাস্টিয়ান ফেটেল'এর সামনে সুবর্ণ সুযোগ অপেক্ষা করছে৷ অস্টিনে জিতলে পর পর তিনটি প্রতিযোগিতায় জয়ের গৌরব অর্জন করবেন তিনি৷ ফ্যার্নান্দো আলোনসো'ও ঘুরে দাঁড়াবার আশা করছেন৷ আপাতত ফেটেল তাঁর থেকে ১০ পয়েন্ট এগিয়ে আছেন৷ রবিবার কমপক্ষে ১৫ পয়েন্ট পেলেই তিনি ২০১২ সালের ফর্মুলা ওয়ান চ্যাম্পিয়ন হয়ে যেতে পারেন৷ সে ক্ষেত্রে আগামী সপ্তাহে ব্রাজিলে এফওয়ান'এর জন্য তাঁকে আর অপেক্ষা করতে হবে না৷ তবে অস্টিন ট্র্যাকের জার্মান স্থপতি হ্যারমান টিলকে এক সাক্ষাৎকারে ফেটেল ও আলোনসো'কে সতর্ক করে দিয়ে বলেছেন, সেখানে গাড়ি চালানো বেশ কঠিন কাজ হবে৷ ফর্মুলা ওয়ান'এর পেশাদার চালকরা নতুন ট্র্যাকের সঙ্গে নিজেদের বেশ দ্রুত মানিয়ে নেন ঠিকই, কিন্তু অস্টিন তাদের জন্যও মোটেই সহজ হবে না বলে মনে করেন টিসকে৷ অ্যামেরিকার মানুষের আগ্রহ থাকুক বা না থাকুক, অস্টিন শহর বিপুল উৎসাহে আগামী সপ্তাহান্তের জন্য প্রস্তুত হচ্ছে৷ শহরের অর্থনীতি প্রায় ২২ কোটি ডলার আয় করবে বলে ধরে নেওয়া হচ্ছে৷ হোটেলের ঘরের ভাড়া আচমকা প্রায় তিন গুন বেড়ে গেছে৷ ফর্মুলা ওয়ান সম্পর্কে তেমন উৎসাহ না থাকা সত্ত্বেও একই সময়ে আরেকটি মোটর রেসিং প্রতিযোগিতা নিয়ে মেতে রয়েছে অ্যামেরিকানরা৷ ডালাস শহরের কাছে হোমস্টেড'এ বসছে ‘ন্যাসকার' প্রতিযোগিতার আসর৷ দুই প্রতিযোগিতার ভক্তদের মধ্যেও রেষারেষি কম নয়৷ সংখ্যায় কম হলেও অ্যামেরিকার ফর্মুলা ওয়ান অনুরাগীরা বেশ নিষ্ঠার সঙ্গে আন্তর্জাতিক মোটর রেসিং নিয়ে মেতে থাকেন৷ অনেকে বিষয়টি ‘সকার' ও অ্যামেরিকান ফুটবলের সঙ্গে তুলনা করে৷ গোটা বিশ্বের মানুষ যাকে ফুটবল বলে, অ্যামেরিকানদের কাছে তা নিতান্তই ‘সকার'৷ তাদের আসল উন্মাদনা নিজেদের অ্যামেরিকান ফুটবলকে ঘিরে৷ এসবি/ডিজি (ডিপিএ, রয়টার্স)",
  "manualKeyPhrases" : [ "অ্যামেরিকা", "ফর্মুলা ওয়ান", "রেস", "সেবাস্টিয়ান ফেটেল", "গ্রঁ প্রি", "ফেটেল", "চ্যাম্পিয়ন" ],
  "automaticKeyPhrases" : [ "" ]
}