{
  "docID" : 9576,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেরা-ব্লগ-অনুসন্ধান-প্রতিযোগিতা-শুরু/a-15738910",
  "title" : "সেরা ব্লগ অনুসন্ধান প্রতিযোগিতা শুরু",
  "date" : "13.02.2012",
  "writter" : "",
  "categories" : [ "ব্লগওয়াচ" ],
  "article" : "বছর ঘুরে আবারো শুরু হলো ডিডাব্লিউ’র সেরা ব্লগ অনুসন্ধান প্রতিযোগিতা৷ এবছর এই প্রতিযোগিতার জন্য তৈরি করা হয়েছে বাংলা ওয়েবসাইট৷ নতুন সাইটে খুব সহজেই ব্লগ মনোনয়ন জমা দেওয়া যাবে৷ ঠিকানা: www.thebobs.com/bengali বব্স মানে সেরা ব্লগ অনুসন্ধান প্রতিযোগিতা৷ ডয়চে ভেলের এই প্রতিযোগিতায় গত দু'বছর ধরে রয়েছে বাংলা ভাষা৷ এবারও তার ব্যতিক্রম হয়নি৷ ১৩ই ফেব্রুয়ারি থেকে বব্স'এর ওয়েবসাইটে ব্লগ মনোনয়ন শুরু হয়েছে৷ আপনি আপনার পছন্দের ব্লগ সাইটটি মনোনয়ন করতে পারেন খুব সহজেই৷ এজন্য বব্স'এর ওয়েবসাইটে লগ-ইন করুন ফেসবুক, টুইটার, ওপেনআইডি, শিনা উইবো কিংবা ভি-কন্টাক্ট ব্যবহার করে৷ এরপর যে ব্লগ সাইটটি আপনি মনোনয়ন করতে চান, সেটির লিংক যোগ করুন নির্দিষ্ট ঘরে৷ ১১ ভাষায় মনোনয়ন গতবছরের মতো এবারো বব্স'এ ১১টি ভাষার ওয়েবসাইট মনোনয়ন দেওয়া যাচ্ছে৷ ভাষাগুলো হচ্ছে আরবি, বাংলা, চীনা, ইংরেজি, ফরাসি, জার্মান, ইন্দোনেশীয়, ফার্সি, পর্তুগিজ, রাশিয়ান এবং স্প্যানিশ৷ বব্স এর ওয়েবসাইট www.thebobs.com সাইটটিও এবার থাকছে এগারোটি ভাষায়৷ দুই ধরনের সম্মাননা এবছর জুরি মণ্ডলীর খানিকটা পরিবর্তন করা হয়েছে৷ তবে আলাদা আলাদাভাবে ‘ইউজার প্রাইজ' এবং ‘জুরি অ্যাওয়ার্ড' থাকছে আগের মতোই৷ আসলে অনলাইন ভোটাভুটি এবং জুরি'র বাছাইয়ের মাধ্যমে বিজয়ী নির্ধারণের এই প্রক্রিয়া এটাই নিশ্চিত করে যে, বব্স সেরা ব্লগ, ওয়েবসাইট এবং ক্যাম্পেইনগুলোকেই সম্মাননা প্রদান করছে৷ এবং এটা শুধুমাত্র অনলাইন জনপ্রিয়তার ভিত্তিতে নির্ধারিত কোন প্রতিযোগিতা নয়৷ বার্লিনে বৈঠক চলতি বছরের প্রতিযোগিতায় বিজয়ী নির্ধারণে জুরি বৈঠক বসবে জার্মানির রাজধানী বার্লিনে৷ বিভিন্ন ভাষার বিচারকরা বার্লিন বৈঠকে আলোচনা, নিজেদের মধ্যে ভোটাভুটির মাধ্যমে চূড়ান্ত বিজয়ীদের নির্ধারণ করবেন৷ বব্স এর অষ্টম আসরে বাংলা ভাষার জুরি প্রখ্যাত আলোকচিত্রী এবং ব্লগার ড. শহীদুল আলম৷ চলতি আসর সম্পর্কে তিনি বলেন, ‘‘যেহেতু বাংলা ব্লগিংয়ের সুযোগ রয়েছে এবং এই বিষয়ে একটা বিশেষ পুরস্কারের সুযোগ রয়েছে, এই সুযোগটা কাজে লাগানো অবশ্যই দরকার৷ আমি আশা করব শুধু বাংলাদেশে নয়, বাংলা ভাষায় যতজন ব্লগিং করেন, তারা সকলেই কোন না কোনভাবে এটায় অংশগ্রহণ করবেন৷ এবং শুধু অংশগ্রহণই করবেন না, অন্যান্যদেরকে এটা সম্পর্কে জানাবেন৷ এটার ভিত্তিতে আমার মনে হয়, আমরা যে ব্লগিংয়ে এতটা সক্রিয়, সেটা জানানো যাবে''৷ শহীদুল আলম বলেন, ‘‘যেখানে গণমাধ্যমে এতরকমের বাধাবিপত্তি, সেখানে ব্লগিংয়ের মাধ্যমে একটি বলিষ্ঠ ভূমিকা রাখা সম্ভব৷ বিশেষ করে আমি মনে করি, সমাজে পরিবর্তন আনার ক্ষেত্রে৷ এবং এই সুযোগটা হারানো উচিত নয়''৷ ১৭টি বিভাগ এবছর ব্লগ প্রতিযোগিতায় থাকছে ১৭টি বিভাগ৷ এরমধ্যে ছয়টি বিভাগ মিশ্র ক্যাটেগরি, মানে এক্ষেত্রে প্রতিযোগিতা হবে বিভিন্ন ভাষার ব্লগের মধ্যে৷ আর ১১টি বিভাগ থাকছে ভাষাভিত্তিক এবং এক্ষেত্রে বিজয়ী নির্ধারণ করা হবে অনলাইন ভোটিং'এর মাধ্যমে৷ এবার স্পেশাল টপিক অ্যাওয়ার্ড'এর বিষয় হচ্ছে সংস্কৃতি এবং জনশিক্ষা৷ ২০১২ সালের গ্লোবাল মিডিয়া ফোরামের থিমও এটি৷ তবে অন্যান্য বিষয়, যেগুলো গত বছরও ছিল, সেগুলো এবারও থাকছে৷ ২০১১ সালে ডয়চে ভেলের এই প্রতিযোগিতায় বাংলা ভাষায় সেরা ব্লগ নির্বাচিত হয় আরিফ জেবতিক'এর ব্লগ৷ ব্লগ প্রতিযোগিতা সম্পর্কে তিনি বলেন, ‘‘বব্স প্রতিযোগিতা ব্লগিং জগতে চমৎকার উৎসাহ উদ্দীপনা দিচ্ছে, সবাইকে এই প্রতিযোগিতার দিকে আগ্রহী করে তুলেছে৷ এটা ভালো ব্লগার তৈরিতে ভূমিকা রাখছে''৷ একনজরে সময়সূচি এবার একনজরে জেনে নেওয়া যাক, এই প্রতিযোগিতার সময়সীমা সম্পর্কে৷ ১৩ ফেব্রুয়ারি থেকে ১৩ মার্চ পর্যন্ত চলবে মনোনয়ন প্রক্রিয়া৷ এরপর ২ এপ্রিল থেকে ২ মে পর্যন্ত অনলাইন ভোটাভুটি'র ব্যবস্থা থাকবে৷ জুন মাসের ২৬ তারিখে বন শহরে অনুষ্ঠিতব্য গ্লোবাল মিডিয়া ফোরামে জুরি অ্যাওয়ার্ড বিজয়ীদের পুরস্কৃত করা হবে৷ প্রতিবেদন: আরাফাতুল ইসলাম সম্পাদনা: জাহিদুল হক",
  "manualKeyPhrases" : [ "ডিডাব্লিউ", "বাংলা", "প্রতিযোগিতা", "ব্লগ অনুসন্ধান", "সেরা ব্লগ", "অনুসন্ধান" ],
  "automaticKeyPhrases" : [ "" ]
}