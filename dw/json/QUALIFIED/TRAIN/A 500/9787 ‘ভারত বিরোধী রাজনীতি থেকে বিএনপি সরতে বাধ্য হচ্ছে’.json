{
  "docID" : 9787,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারত-বিরোধী-রাজনীতি-থেকে-বিএনপি-সরতে-বাধ্য-হচ্ছে/a-16338885",
  "title" : "‘ভারত বিরোধী রাজনীতি থেকে বিএনপি সরতে বাধ্য হচ্ছে’",
  "date" : "29.10.2012",
  "writter" : "",
  "categories" : [ "বিশ্ব" ],
  "article" : "বাংলাদেশের ‘সাপ্তাহিক’ পত্রিকার নির্বাহী সম্পাদক শুভ কিবরিয়া মনে করেন, ভারত-বাংলাদেশ সম্পর্কের মধ্যকার অনেক প্রেক্ষাপট বদলে গেছে৷ এখন নির্দিষ্ট কোন ব্যক্তি, গোষ্ঠী বা দলের সঙ্গে সম্পর্ক রাখার পুরনো নীতি বদলে যাচ্ছে৷ খালেদা জিয়ার ভারত সফর প্রসঙ্গে কথা বলেন তিনি৷ বাংলাদেশের বিরোধী দলীয় নেত্রী বেগম খালেদা জিয়া রবিবার থেকে ভারত সফর শুরু করেছেন৷ নতুন দিল্লির আমন্ত্রণে এই সফর তাঁর৷  সফরকালে তিনি ভারতের রাষ্ট্রপতি প্রণব মুখোপাধ্যায় এবং প্রধানমন্ত্রী মনমোহন সিং এর সঙ্গে সাক্ষাৎ করবেন৷ সেদেশের বিরোধী দলের নেতাদের সঙ্গেও সাক্ষাৎ করবেন তিনি৷ এছাড়া কংগ্রেস সভানেত্রী সোনিয়া গান্ধীর সঙ্গেও দেখা করতে পারেন খালেদা জিয়া৷ বিএনপি নেত্রী বেগম খালেদা জিয়ার এই ভারত সফর নিয়ে এখন চলছে ব্যাপক আলোচনা৷ বিরোধী নেত্রীর এই সফর সম্পর্কে মূল্যায়ন করতে গিয়ে সাপ্তাহিক পত্রিকার নির্বাহী সম্পাদক শুভ কিবরিয়া বলেন, ‘‘পরিবর্তিত বিশ্ব পরিস্থিতিতে ভারত-বাংলাদেশ সম্পর্কের অনেক প্রেক্ষাপট বদলে গেছে৷ এই প্রেক্ষাপটে কোন একটা দল, কোন একটা ব্যক্তি বা রাজনৈতিক গোষ্ঠীর সঙ্গে সম্পর্ক রাখার যে পুরাতন নীতি, সেটা আসলে বদলে যাচ্ছে৷'' প্রশ্ন উঠতে পারে আওয়ামী লীগের সঙ্গে সম্পর্ক ভালো থাকা সত্ত্বেও বিএনপির প্রতি আগ্রহী কেন ভারত? অডিও শুনুন 03:54 সাক্ষাৎকারটি শুনতে ক্লিক করুন শুভ কিবরিয়া মনে করেন, ‘‘ভারতীয় বিদেশ নীতি যারা নিয়ন্ত্রণ করেন, সেই সামরিক এবং বেসামরিক আমলাতন্ত্র - তারা ভারত-বাংলাদেশ সম্পর্ক টেকসই এবং দীর্ঘস্থায়ী করতে চাচ্ছেন৷ এই দীর্ঘস্থায়ী সম্পর্ক তৈরি করতে হলে শুধু আওয়ামী লীগ কিংবা শুধু বিএনপির সঙ্গে সম্পর্ক রেখে এটা টেকসই হবে না৷ এটা সবদলের সঙ্গে ইস্যুর ভিত্তিতে টেকসই রাখতে হবে৷'' ভারত বিরোধী রাজনীতি থেকে বিএনপি সরতে বাধ্য হচ্ছে, বলেন শুভ কিবরিয়া৷ অভিজ্ঞ এই সাংবাদিকের কথায়, ‘‘পরিবর্তিত বিশ্ব পরস্থিতির পরিপ্রেক্ষিতে শত্রু-মিত্রর জায়গাগুলো বদলে যাচ্ছে৷ দশ বছর আগে অ্যামেরিকার সঙ্গে পাকিস্তানের যে সম্পর্ক ছিল, আজকে সে সম্পর্ক উল্টে গেছে৷ আজকে বরং ভারত অ্যামেরিকার অনেক নিকটতম বন্ধু৷'' শুভ কিবরিয়ার মতে, খালেদা জিয়ার এই ভারত সফর অত্যন্ত গুরুত্বপূর্ণ এবং সেটা শুধু ভারতের দিক থেকে নয়, বাংলাদেশের দিক থেকেও৷ বাংলাদেশে আওয়ামী লীগ বিরোধী যে ভোটার গোষ্ঠী আছে, তাদের মন জয়ের চেষ্টা করছে ভারত৷ কেননা, এতে করে বাংলাদেশের সঙ্গে দীর্ঘমেয়াদি টেকসই সম্পর্ক তৈরি সম্ভব হবে৷ একইভাবে বাংলাদেশের উন্নয়নেও ভারতকে প্রয়োজন, যা বুঝতে পেরেছেন খালেদা জিয়া৷ ফলে সফরকালে শুধু ভারতের সরকারি দলই নয়, বিরোধী দলের নেতাদের সঙ্গেও সাক্ষাৎ করছেন তিনি, জানান শুভ কিবরিয়া৷ সাক্ষাৎকার: আরাফাতুল ইসলাম সম্পাদনা: জাহিদুল হক",
  "manualKeyPhrases" : [ "বাংলাদেশ", "জিয়া", "রাজনীতি", "আওয়ামী লীগ", "ভারত", "শুভ কিবরিয়া", "সাপ্তাহিক", "বিএনপি", "খালেদা" ],
  "automaticKeyPhrases" : [ "" ]
}