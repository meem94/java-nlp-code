{
  "docID" : 8415,
  "source" : "http://www.dw.com/",
  "lang" : "BN",
  "url" : "http://www.dw.com/bn/আরব-বসন্তের-সুফল-পেতে-কল্যাণ-খাতে-বরাদ্দ-বাড়াতে-হবে/a-16408323",
  "title" : "আরব বসন্তের সুফল পেতে কল্যাণ খাতে বরাদ্দ বাড়াতে হবে",
  "date" : "27.11.2012",
  "writter" : "",
  "categories" : [ "সমাজ সংস্কৃতি" ],
  "article" : "আরব বসন্তের মাধ্যমে সরকার পরিবর্তন হয়েছে মধ্যপ্রাচ্য ও উত্তর আফ্রিকার কয়েকটি দেশে৷ কিন্তু এর সুফল জনগণের কাছে পৌঁছে দিতে প্রয়োজন সরকারের সামাজিক কল্যাণ তহবিলের প্রসার৷ আরব বসন্ত শুরু হয়েছিল টিউনিশিয়ায়৷ এরপর তার ঢেউ লাগে মিশরে৷ সেখানেও সফল হয়েছে আন্দোলনকারীরা৷ অর্থাৎ পরিবর্তন এসেছে সরকারে৷ কিন্তু সে সব দেশের সাধারণ জনগণ এখনো আন্দোলনের সুফল পাচ্ছে না৷ এজন্য প্রয়োজন সরকারের নেয়া বিভিন্ন সামাজিক প্রকল্পের প্রসার, বলছে বিশ্বব্যাংক ও জরিপ সংস্থা গ্যালপ৷ এই দুই সংস্থা মিলে সম্প্রতি একটি গবেষণা করেছে৷ তারা মানুষের আয় বাড়ানো ও অস্থায়ী চাকরির ব্যবস্থা তৈরির পরামর্শ দিয়েছে৷ মিশর আর টিউনিশিয়া ছাড়াও লেবানন ও জর্ডানের নাগরিকদের মতামত নেয়া হয়েছে জরিপে৷ লেবানন আর জর্ডানে আরব বসন্তের মতো সরকারে পরিবর্তন না আসলেও কিছুটা আঁচ লেগেছিল৷ গবেষণা প্রতিবেদনে বলা হয়েছে, সরকার জ্বালানি খাতে যে ভর্তুকি দিচ্ছে তা গরীব মানুষের চেয়ে ধনীদেরই বেশি কাজে লাগছে৷ সুতরাং পরিবর্তন আনতে হবে এই ব্যবস্থায়৷ বেশিরভাগ উত্তরদাতা মনে করেন, গরীব মানুষদের সহায়তায় সবচেয়ে বেশি দায়িত্ব সরকারের – ধর্মীয় কোনো প্রতিষ্ঠান বা আত্মীয়স্বজনের নয়৷ মিশরের ৩০ ভাগ আর লেবাননের ২২ ভাগ জনগণ মনে করে, দরিদ্রদের সহায়তায় সরকারের নেয়া পদক্ষেপ কার্যকর৷ আর টিউনিশিয়ার ৬১ শতাংশ ও জর্ডানের ৬৬ শতাংশ মনে করে সরকার এক্ষেত্রে কার্যকর ভূমিকা পালন করছে৷ তবে ঐ দুই দেশের গরীব লোকেদের চেয়ে ধনীরাই বেশি সরকারের পক্ষে মত প্রকাশ করেছেন৷ কারণ জরিপে দেখা গেছে, জর্ডানে জ্বালানি খাতে সরকারের দেয়া ভর্তুকির প্রায় অর্ধেকই ভোগ করে ধনীরা৷ তাই তো উত্তরদাতা ১০ জনের মধ্যে আটজনই মনে করেন, সামাজিক কল্যাণের কর্মসূচিগুলো হওয়া উচিত শুধুমাত্র দরিদ্রদের জন্য৷ এক্ষেত্রে তাঁরা দরিদ্রের যে বর্তমান সংজ্ঞা রয়েছে, তাতে পরিবর্তন আনতে হবে বলে মনে করেন৷ কারণ এখন বিধবা এবং বিকলাঙ্গরাও দরিদ্র জনগণের আওতাভুক্ত৷ গবেষণা প্রতিবেদনে সামাজিক প্রকল্পের জন্য বাজেট বরাদ্দ বাড়ানোরও পরামর্শ দেয়া হয়েছে৷ কেননা বর্তমানে জিডিপি'র মাত্র ০.৭৫ শতাংশ অর্থ বরাদ্দ রয়েছে এসব প্রকল্পে৷ জেডএইচ / এসবি (এএফপি)",
  "manualKeyPhrases" : [ "সুফল", "বরাদ্দ", "আরব", "বসন্ত", "কল্যাণ", "সরকার" ],
  "automaticKeyPhrases" : [ "" ]
}