{
  "docID" : 9986,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকে-পদানত-করতে-চায়-আইএস/a-18657523",
  "title" : "বিশ্বকে পদানত করতে চায় আইএস",
  "date" : "19.08.2015",
  "writter" : "",
  "categories" : [ "ব্লগওয়াচ" ],
  "article" : "ইসলাম ধর্মকে হাতিয়ার করে গোটা বিশ্বের উপর নিয়ন্ত্রণ কায়েম করতে চায় জঙ্গি গোষ্ঠী ইসলামিক স্টেট বা আইএস৷ বিভিন্ন সূত্র থেকে এমনই একটা চিত্র উঠে আসছে৷ বিষয়টি নিয়ে তাই চর্চা চলছে সোশ্যাল মিডিয়ার জগতেও৷ কোনো রাষ্ট্র, আন্তর্জাতিক সংগঠন বা বহুজাতিক কোম্পানি যেভাবে কাঙ্খিত সাফল্যের লক্ষ্যমাত্রা স্থির করে, সেভাবে তথাকথিত ইসলামিক স্টেট-ও ২০২০ সালের লক্ষ্যমাত্রা স্থির করেছে৷ একদিকে তাদের নিয়ন্ত্রিত ‘খিলাফত'-এর সীমা বাড়িয়ে বিস্তীর্ণ এলাকা কব্জা করার লক্ষ্য যেমন স্থির করা হয়েছে, অন্যদিকে আদর্শগত শত্রু হিসেবে পশ্চিমা সভ্যতার বিনাশের নীতিও প্রতিফলিত হচ্ছে সেই কর্মসূচির মধ্যে৷ বলা বাহুল্য, যে সব ‘গোপন' নথিপত্র থেকে এই সব চাঞ্চল্যকর পরিকল্পনা পাওয়া যাচ্ছে, তার সত্যতা যাচাই করা সহজ নয়৷ অন্যদিকে এমন ভয়াবহ সম্ভাবনা উপেক্ষা করাও সম্ভব নয়৷ নাদিম নুসরত আইএস-এর এই ‘ষড়যন্ত্র' তুলে ধরেছেন এ প্রসঙ্গে প্রকাশিত একটি প্রতিবেদন শেয়ার করে৷ সামগ্রিক পরিকল্পনার আওতায় আইএস ভারতও দখল করতে চায়, এমন আশঙ্কার কথা পড়ে আদিত্য জাখর মনে করেন, পাকিস্তানের সঙ্গে শত্রুতার বদলে এই বিষয়টিকে বেশি গুরুত্ব দেওয়া উচিত৷ আইএস-এর সব রণকৌশলই দীর্ঘমেয়াদি নয় – এমনটা ভাবারও কারণ রয়েছে৷ যেমন তুরস্কের এর্দোয়ান প্রশাসন বহুকাল ধরে আইএস-এর সঙ্গে সংঘাত এড়িয়ে চলার পর সম্প্রতি তাদের উপর হামলা চালিয়ে ঝুঁকি বাড়িয়ে তুলেছে৷ হুসাম আইলুশ এ বিষয়ে একটি প্রতিবেদন শেয়ার করে মনে করিয়ে দিয়েছেন যে, আইএস তুরস্কের মানুষের উদ্দেশ্যে তুরস্ক দখলের আহ্বান জানিয়েছে এবং এর্দোয়ান-কে ‘শয়তান' হিসেবে বর্ণনা করেছে৷ আইএস ও মুসলিম জগতের শাসন ব্যবস্থার মধ্যে অনেক মিল আছে বলে মনে করেন সাকলেন ইমাম৷ এ প্রসঙ্গে এক বিশ্লেষণধর্মী প্রতিবেদন শেয়ার করেছেন তিনি৷ ইসলাম ধর্মের মৌলিক ভাবাদর্শ কীভাবে পরবর্তীকালে বিকৃত করা হয়েছে, তার অনেক দৃষ্টান্ত তুলে ধরা হয়েছে সেই প্রতিবেদনে৷ আইএস-এর বর্তমান তৎপরতার মধ্যেও নৃশংসতার শেষ নেই৷ প্রাচীন পালমিরা শহরে সভ্যতার নিদর্শনগুলির রক্ষণাবেক্ষণ করতেন ৮২ বছরের এক বৃদ্ধ পণ্ডিত৷ আইএস তাঁকে শিরশ্ছেদ করে নৃশংসভাবে হত্যা করে মৃতদেহটি একটি থামে ঝুলিয়ে রেখেছে৷ এই খবরটি অনেকে শেয়ার করেছেন৷ সংকলন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "ইসলামিক স্টেট", "আইএস", "গোটা বিশ্বের উপর নিয়ন্ত্রণ", "হাতিয়ার", "জঙ্গি গোষ্ঠী" ],
  "automaticKeyPhrases" : [ "" ]
}