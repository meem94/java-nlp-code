{
  "docID" : 8723,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাঙালি-বিজ্ঞানীর-নামে-রাখা-কণা-নিয়ে-বিশ্বে-আলোড়ন/a-15624997",
  "title" : "বাঙালি বিজ্ঞানীর নামে রাখা কণা নিয়ে বিশ্বে আলোড়ন",
  "date" : "24.12.2011",
  "writter" : "",
  "categories" : [ "বিজ্ঞান পরিবেশ" ],
  "article" : "ঢাকা বিশ্ববিদ্যালয় তথা ভারতবর্ষের গর্ব পদার্থবিজ্ঞানী সত্যেন্দ্রনাথ বোস৷ সাম্প্রতিক সময়ে ‘হিগস-বোসন’ নিয়ে সারা বিশ্বে যে আলোচনা হচ্ছে তার নামের একটি অংশ এসেছে এই বাঙালি বিজ্ঞানীর নাম থেকে৷ আলবার্ট আইনস্টাইনের সঙ্গে মিলে সত্যেন্দ্রনাথ বোস পার্টিকল ফিজিক্স বা কণা পদার্থবিজ্ঞানে অনেক অবদান রেখেছেন৷ তাদের দুজনের নামে ‘বোস-আইনস্টাইন স্ট্যাটিসটিকস' নামে একটি পরিসংখ্যান রয়েছে৷ যেসব কণা এই পরিসংখ্যান মেনে চলে তাদেরকে বলা হয় ‘বোসন'- যেটা সত্যেন্দ্রনাথ বোসের নাম থেকে নেয়া৷ এর কারণ সম্পর্কে ঢাকা বিশ্ববিদ্যালয়ের পদার্থবিজ্ঞান বিভাগের অধ্যাপক ড. আরশাদ মোমেন বলেন, ‘‘আলোর ফোটনের যে পরিসংখ্যান, সেটা প্রথম দিয়েছিলেন সত্যেন্দ্রনাথ বোস৷ এবং তিনি যে পরিসংখ্যানের নিয়মটা দিয়েছিলেন সেটা এই গোত্রের যে কণাগুলো রয়েছে সবার জন্য প্রযোজ্য৷'' সাম্প্রতিক সময়ে ইউরোপের বিজ্ঞানীরা যে কণার অস্তিত্ব নিয়ে গবেষণা করছেন সেটার নাম হলো ‘হিগস'৷ আর এই হিগসও সত্যেন্দ্রনাথ বোসের দেয়া পরিসংখ্যান মেনে চলে বলে ধারণা করা হয়৷ ফলে তার নাম হয়ে গেছে ‘হিগস-বোসন'৷ কিন্তু কী এই ‘হিগস'? ড. মোমেন বলছেন, ‘‘হিগস হচ্ছে এমন একটা কণা যেটা অন্যান্য কণার জন্য ভর তৈরি করে৷'' তাহলে কেন এই কণাকে নিয়ে এত আলোচনা, কেনই বা এটি এত গুরুত্বপূর্ণ? ড. মোমেন বলেন, ‘‘হিগস যদি আবিষ্কৃত হয় তাহলে একসঙ্গে দুটো রাস্তা খুলে যাবে৷ এক, ভর তৈরির মেকানিজমটা জানা যাবে৷ এবং দুই, এর মাধ্যমে কসমোলজির কিছু সমস্যার সমাধান করা যাবে৷'' অনেকে বলছেন হিগসের অস্তিত্ব পাওয়া গেলে মহাবিশ্বের উৎপত্তি সম্পর্কে আরও অনেক কিছু জানা যাবে৷ কিন্তু, এর সঙ্গে একমত নন ড. মোমেন৷ অনেকে আবার এটাকে ‘গড পার্টিকল' বা ইশ্বরের কণাও বলছেন৷ কিন্তু হিগসকে এমন নামে ডাকতে রাজি নন বিশ্বের বিজ্ঞানীরা৷ তারা বলছেন, এই নামটা গণমাধ্যমের দেয়া৷ ড. মোমেনও তেমনটাই বলছেন৷ তিনি বলেন, ‘‘নোবেলজয়ী পদার্থবিদ লিওন লেডারম্যানের একটি বই আছে যার নাম গড পার্টিকল৷ কিন্তু তিনি আসলে নামটি দিতে চেয়েছিলেন গডড্যাম পার্টিকল৷ কারণ তিনি অনেক বছর ধরে হিগসকে না পেয়ে অনেকটা বিরক্ত হয়ে এর নাম দিয়েছিলেন গডড্যাম পার্টিকল৷ কিন্তু পরে বইয়ের প্রকাশক বললেন এই নাম দিলে অনেক অ্যামেরিকান ক্ষোভ প্রকাশ করতে পারে৷ তাই ঐ প্রকাশক ড্যাম শব্দটি বাদ দিয়ে বইয়ের নাম রাখেন গড পার্টিকল৷'' প্রতিবেদন: জাহিদুল হক সম্পাদনা: আব্দুল্লাহ আল-ফারূক",
  "manualKeyPhrases" : [ "বিশ্বে", "নামে", "বিজ্ঞানীর", "বাঙালি", "কণা", "নিয়ে" ],
  "automaticKeyPhrases" : [ "" ]
}