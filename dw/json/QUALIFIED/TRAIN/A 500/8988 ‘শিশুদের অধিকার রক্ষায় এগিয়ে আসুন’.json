{
  "docID" : 8988,
  "source" : "http://www.dw.com/",
  "lang" : "BN",
  "url" : "http://www.dw.com/bn/শিশুদের-অধিকার-রক্ষায়-এগিয়ে-আসুন/a-16016045",
  "title" : "‘শিশুদের অধিকার রক্ষায় এগিয়ে আসুন’",
  "date" : "12.06.2012",
  "writter" : "",
  "categories" : [ "পাঠক ভাবনা" ],
  "article" : "আজ ১২ই জুন, বিশ্ব শিশুশ্রম প্রতিরোধ দিবস৷ আসুন, শিশুশ্রম নিরসনের মাধ্যমে মানবাধিকার ও ন্যায়বিচার প্রতিষ্ঠা করি৷ এভাবেই আহ্বান জানিয়েছেন মলী৷ প্রতি বছরের মতো এবারও ১২ই জুন বিশ্ব শিশুশ্রম প্রতিরোধ দিবস৷ আমরা ক্লাবের পক্ষ থেকে সকালে কিছু ছোট ছোট ছেলেমেয়েদের নিয়ে ব়্যালি বের করেছি জনগণকে সচেতন করার লক্ষ্যে৷ তারা যেন বাচ্চাদের কাজের লোক মনে করে বাড়িতে কাজ না করায়৷ আমরা প্রতিবছর এভাবেই প্রচার করে থাকি৷ মনে হয় কিছুটা হলেও কাজ হয়৷ এ সম্পর্কে ডয়চে ভেলের ওয়েবসাইটে লেখা প্রতিবেদনটি পড়লাম৷ এভাবে অন্যান্যরা এগিয়ে আসলে অবশ্যই জনগণ সচেতন হবেন৷ নতুন রেডিও লিসনার্স ক্লাব, মুর্শিদাবাদ থেকে এই ই-মেলটি পাঠিয়েছেন শ্রোতাবন্ধু কাঞ্চন কুমার চ্যাটার্জী৷ ‘সিরিয়াতে আসাদ বাহিনী - বিদ্রোহী ব্যাপক সংঘর্ষ ' সিরিয়ায় চলমান ঘটনা প্রবাহে স্মরণ করিয়ে দেয় চীনের তিয়ানানমেন স্ক্যোয়ারের সেই সরকার বিরোধী গণআন্দোলন, যেটি কড়া হাতে দমন করতে গিয়ে প্রবাদপ্রতীম চীনা প্রেসিডেন্ট বলেছিলেন – ‘পাঁচ সিকার ছাগ, লক্ষ টাকার বাগান নষ্ট করবে'৷ শেষ পর্যন্ত তিনি কঠোর হাতে সেই সরকার বিরোধী গণআন্দোলন দমন করে আমেরিকার তৎকালীন প্রেসিডেন্টকে পর্যন্ত বুঝিয়ে দিতে পেরেছিলেন যে, কোন দেশের আভ্যন্তরীণ ব্যাপারে বহিরাশক্তির প্রত্যক্ষ বা পরোক্ষ মদত যেন ইংরেজী প্রবাদ –‘দ্য বুল ইন আ চায়না শপ'এর নামান্তর মাত্র৷ সিরিয়ায় সরকার-বিরোধী সন্ত্রাসী আন্দোলনের প্রতি অ্যামেরিকা যুক্তরাষ্ট্রের প্রাণের দোসর ইহুদিবাদী ইসরায়েলের প্রত্যক্ষ মদত ও অস্ত্রযোগান বিশ্বমানবতার সম্মিলিত মতের বিরুদ্ধে জেহাদ ঘোষণা ব্যতীত আর কী হ'তে পারে? রাশিয়ার মত শক্তিশালী দেশ যখন সিরিয়ার জ্বলন্ত সমস্যাটি শান্তিপূর্ণ সমাধানের উদ্দেশ্যে রাষ্ট্রসংঘে শক্তি প্রয়োগের প্রস্তাবের বিরুদ্ধে দুই দুইবার ‘ভেটো' প্রয়োগ করতে হয়েছে, সেই ক্ষেত্রে ইসরায়েলের মত একটি দেশ সিরিয়ায় সন্ত্রাসীদের মদতে এগিয়ে আসার মত দুঃসাহসের নেপথ্যে কী রহস্য থাকতে পারে? আমরা আশা করবো, সিরীয় প্রেসিডেন্ট বাশার আল আসাদ প্রজ্বলিত আগুন কঠোর হাতে নিভিয়ে ফেলতে সক্ষম হবেন, যেহেতু রাশিয়া সমেত বিশ্বজনমত তাঁরই প্রতি রয়েছে৷ আর ‘পাঁচ সিকার ছাগ, লক্ষ টাকার বাগান যে কোন পথ্যেই নষ্ট করতে পারে না, সে চিরন্তন সত্য কথাটি যেন তিনি দেশের ভেতরের সন্ত্রাসীদের বুঝিয়ে দিতে পারেন, সেটিই কাম্য রইলো৷ এম বি ফয়েজ উদ্দিন, হাইলাকান্দি, আসাম, ভারত থেকে এই লম্বা ই-মেলটি পাঠিয়েছেন৷ আমার আন্তরিক প্রীতি আর শুভেচ্ছা গ্রহণ করবেন৷ আশা করি আপনারা ডয়চে ভেলে পরিবারের সবাই ভাল আছেন৷ অনেকদিন পর এই ই-মেল লিখছি, অনুষ্ঠান বেতারে আজকাল আর তেমন একটা শোনা যায়না৷ আজ ইন্টারনেটে আপনাদের অনুষ্ঠান শুনবো বলে এসেছি৷ কিন্তু এখানে এসে যে কম্পিউটারে বসলাম, তার আবার হেডফোন নেই, ফলে বঞ্চিত হলাম আপনাদের অনুষ্ঠান শোনা থেকে৷ আগামীতে এসে ভালভাবে অনুষ্ঠান শুনতে পাব বলে আশা করি৷ আজ এ পর্যন্তই৷ ভাল থাকবেন সবাই৷ মো. সাইফুল ইসলাম, ইয়ুথ রেডিও ক্লাব, চাঁদনী বাজার,বগুড়া৷ গতকালের অনুষ্ঠানে লিউপিন আইসক্রিম সম্পর্কে জেনে প্রচণ্ড গরমে এখন আমার লিউপিন আইসক্রিম খেতে খুব ইচ্ছে করছে৷ আফজাল আলী খান, নন্দন বেতার শ্রোতাসংঘ, আলীপুর, ফরিদপুর থেকে লিখেছেন৷ বাগেরহাট থেকে নতুন বন্ধু তানভিরুল লিখেছেন, কীভাবে ধাঁধার উত্তর পাঠাতে হবে তিনি তা জানেন না৷ ধাঁধার উত্তর পাঠানোর ঠিকানা জানাতে বলেছেন৷ - ভাই তানভিরুল, আপনি যেভাবে এই এসএমএসটি পাঠিয়েছেন ঠিক সেভাবেই ধাঁধার উত্তর লিখে এই একই ঠিকানায় পাঠিয়ে দিন৷ - বিভিন্ন মাধ্যমে আমাদের সাথে যোগাযোগের জন্য সবাইকে অনেক অনেক ধন্যবাদ৷ বন্ধুরা, সম্ভব হলে ভয়েসমেল পাঠানোরও চেষ্টা করবেন৷ সংকলন: নুরুননাহার সাত্তার সম্পাদনা: দেবারতি গুহ",
  "manualKeyPhrases" : [ "শিশুশ্রম", "ন্যায়বিচার", "ডয়চে ভেলে", "মানবাধিকার", "ই-মেল" ],
  "automaticKeyPhrases" : [ "" ]
}