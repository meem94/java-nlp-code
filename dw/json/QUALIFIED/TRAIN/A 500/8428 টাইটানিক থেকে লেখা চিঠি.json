{
  "docID" : 8428,
  "source" : "http://www.dw.com/",
  "lang" : "BN",
  "url" : "http://www.dw.com/bn/টাইটানিক-থেকে-লেখা-চিঠি/a-15807488",
  "title" : "টাইটানিক থেকে লেখা চিঠি",
  "date" : "14.03.2012",
  "writter" : "",
  "categories" : [ "বিনোদন" ],
  "article" : "একশো বছর আগে অ্যাটলান্টিকের বুকে ডুবে গিয়েছিল টাইটানিক৷ তারিখটি ছিল ১৪ই এপ্রিল ১৯১২৷ ১১ই এপ্রিল লেখা হয় চিঠিটি৷ লেখক একজন সার্জন যার নাম জন এডওয়ার্ড সিম্পসন৷ তিনি তাঁর মাকে ১৯১২ সালের ১১ই এপ্রিল, অর্থাৎ টাইনানিক ডোবার তিন দিন আগে চিঠি লিখেছিলেন৷ সেই চিঠি এবার নিলামে উঠেছে নিউ ইয়র্কের লং আইল্যান্ডে৷ মূল্য পঞ্চাশ হাজার ডলার৷ চিঠিটি দুই পাতার৷ তবে এডওয়ার্ড সিম্পসনের নাতির ছেলে জন মার্টিন রবিবার জানিয়েছেন যে, তাঁর পরিবারের সামর্থ্য নেই চিঠিটি এতো মূল্য দিয়ে কেনার৷ কিন্তু তাঁরা চিঠিটি বেলফাস্টে ফিরিয়ে আনতে চান৷ তিনি জানান, ‘‘এমন কাউকে যদি পাওয়া যায় যিনি চিঠিটি কিনে বেলফাস্টে চিঠিটি নিয়ে আসবেন এবং দান করবেন৷ তাহলে আমরা তাঁর কাছে চিরকৃতজ্ঞ থাকবো৷ এরপর আমরা চিঠিটি জনসম্মুখে সবার জন্য উন্মুক্ত করে দেব৷ সবাই চিঠিটি দেখবে, পড়বে৷'' কী লেখা ছিল চিঠিতে? কেমন দেখতে চিঠিটি? চিঠিটি লেখা হয়েছিল টাইটনিকের নিজস্ব রাইটিং প্যাডে৷ ওপরে কোনায় লেখা আরএসএস টাইটানিক৷ সিম্পসনের বয়স তখন ৩৭৷ তিনি তাঁর মাকে লিখেছেন যে তাঁর কেবিনটি বেশ বড়৷ এর আগে তিনি টাইটানিকের মতো আরেকটি জাহাজে উঠেছিলেন, যার নাম অলিম্পিক৷ টাইটানিক অনেক বেশি রাজকীয়৷ তিনি অভিযোগ করেছিলেন যে, তাঁর সঙ্গে দুটি ট্রাঙ্ক ছিল, একটি খোলা৷ তিনি বেশ বিরক্ত৷ এবং তাঁর বুক-পকেট থেকে টাকা চুরি হয়েছে৷ এডওয়ার্ড সিম্পসন ছিলেন চিকিৎসক এবং তঁকে দ্বিতীয় এবং তৃতীয় শ্রেণীর যাত্রীদের চিকিৎসার জন্য টইটানিকে ক্রুদের তালিকায় নেয়া হয়েছিল৷ চিঠির শেষে লেখা ছিল, উইথ লাভ জন৷ জনের পক্ষ থেকে ভালবাসা৷ টাইটানিক ছাড়ার আগে তিনি চিঠিটি পোস্ট করেন৷ চিঠিটি কুইন্সটাউনে এসে পৌঁছায়৷ চিঠি লেখার তিনদিন পর সিম্পসন টাইটানিক এবং অন্যান্য ১৫০০ যাত্রীদের সঙ্গে আটলান্টিকের গভীরে চিরতরে হারিয়ে যান৷ আগামী মাসে পালন করা হবে টাইটানিকের হারিয়ে যাওয়ার একশো বছর পূর্তি৷ সেই উপলক্ষ্যে বেলফাস্টে পর্যটকদের জন্য আয়োজন করা হয়েছে নানা আয়োজনের৷ অনুষ্ঠানের নাম ‘টাইটানিক বেলফাস্ট'৷ প্রতিবেদন: মারিনা জোয়ারদার সম্পাদনা: দেবারতি গুহ",
  "manualKeyPhrases" : [ "টাইটানিক", "সার্জন", "লেখা", "চিঠি", "সিম্পসন", "এডওয়ার্ড", "জন" ],
  "automaticKeyPhrases" : [ "" ]
}