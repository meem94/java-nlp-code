{
  "docID" : 8408,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউক্রেনের-উপর-আন্তর্জাতিক-চাপ-বাড়ছে/a-15928345",
  "title" : "ইউক্রেনের উপর আন্তর্জাতিক চাপ বাড়ছে",
  "date" : "04.05.2012",
  "writter" : "",
  "categories" : [ "বিশ্ব" ],
  "article" : "এগিয়ে আসছে ইউরো কাপ ২০১২৷ তবে টুর্নামেন্ট শুরু হওয়ার আগেই ইউক্রেনের রাজনৈতিক অঙ্গন উত্তপ্ত করেছে খেলার পরিবেশকে৷ রাজনীতির সঙ্গে জড়িয়ে পড়ছে খেলাধুলা৷ ইউক্রেনের সাবেক প্রেসিডেন্ট ইউলিয়া টিমোশেঙ্কো এখন কারাবন্দি৷ কারাগারে তার ওপর শারীরিক নির্যাতন করা হয়েছে৷ গত সপ্তাহে সেসব ছবি উন্মুক্ত করা হয় বিশ্বের সামনে৷ তিনজন কারারক্ষী টিমেশেঙ্কোর ওপর শারীরিক নির্যাতন চালিয়েছে বলে প্রকাশ করা হয়৷ ক্ষিপ্ত হন পশ্চিমি বিশ্বের নেতারা৷ মানবাধিকার লঙ্ঘনের অভিযোগ আনা হয় ইউক্রেনের ক্ষমতাসীন দলের বিরুদ্ধে৷ এবং এর প্রভাব পড়ছে ইউরো কাপের ওপর৷ জুন মাসের ৮ তারিখ থেকে শুরু হচ্ছে ইউরো কাপ৷ উদ্বোধনী খেলা পোল্যান্ডের রাজধানী ওয়ারশ'তে৷ তবে টিমোশেঙ্কোর ঘটনায় অনেক রাজনৈতিক নেতা হুমকি দিয়েছেন, যে তারা উদ্বোধনী অনুষ্ঠানে থাকবেন না এবং অনেকেই পুরো টুর্নামেন্ট বর্জন করার হুমকিও দিয়েছেন৷ হুমকি দেয়ার দিক থেকে এগিয়ে রয়েছে জার্মানি৷ গত সপ্তাহে জার্মান পররাষ্ট্রমন্ত্রী গিডো ভেস্টারভেলে টিমোশেঙ্কোর কারাবন্দি অবস্থা নিয়ে বেশ কিছু কঠোর মন্তব্য করেন৷ এছাড়া চ্যান্সেলর আঙ্গেলা ম্যার্কেল বলেছেন যে, টিমোশেঙ্কোকে যদি চিকিৎসার জন্য জার্মানিতে আনা হয় তাহলে তিনি আপত্তি করবেন না৷ তিনি পূর্ণ সহযোগিতা করবেন৷ এরপরই ইউক্রেনের প্রেসিডেন্টের রাজনৈতিক দলের ডেপুটি চেয়ারম্যান লিওনিড কোজারা জার্মানিকে সতর্ক করে দিয়ে বলে যে, জার্মানির শিল্পসংস্থাগুলো ক্ষতিগ্রস্ত হবে৷ এছাড়া অস্ট্রিয়া ঘোষণা দিয়েছে যে তারা ইউরো কাপের যে ম্যাচগুলো ইউক্রেনে অনুষ্ঠিত হবে, সেগুলো বয়কট করবে৷ জার্মানিও এ ধরণের ঘোষণা দিয়েছে৷ ইউরোপীয় ইউনিয়নের কোন কমিশনার উপস্থিত থাকবেন না তাও জানিয়ে দেয়া হয়েছে৷ এমাসে ইয়ালটায় একটি শীর্ষ সম্মেলন অনুষ্ঠিত হতে যাচ্ছে তার আয়োজক ইউক্রেন৷ অন্তত সাতজন ইউরোপীয় নেতা সেখানে কঠোর কিছু বলার প্রস্তুতি নিচ্ছেন৷ জার্মানি এবং রাশিয়া ইতিমধ্যেই জানিয়েছে যে টিমোশেঙ্কোর চিকিৎসার জন্য যদি তাদের দেশে আসতে হয় তাহলে তারা আপত্তি করবেন না৷ কিন্তু ইউক্রেনের প্রেসিডেন্ট ইয়ানুকোভিচ এ বিষয়ে এখনো কোনো সিদ্ধান্ত নেননি৷ তিনি শুধু বলেছেন যে, দেশের আইনি প্রক্রিয়ার ওপর তিনি হস্তক্ষেপ করবেন না৷ ইউক্রেনের সাবেক প্রেসিডেন্ট ইউলিয়া টিমোশেঙ্কো ক্ষমতায় থাকাকালীন অর্থনৈতিক দুর্নীতিতে জড়িয়ে পড়েন৷ সেই অভিযোগ আদালতে প্রমাণিত হওয়ার পর তাকে সাত বছরের জন্য কারাদণ্ড দেয়া হয়৷ গত মাসের ২০ তারিখ থেকে তিনি অনশন শুরু করেন৷ প্রতিবেদন: মারিনা জোয়ারদার (এএফপি) সম্পাদনা: সঞ্জীব বর্মন",
  "manualKeyPhrases" : [ "ইউক্রেন", "টিমোশেঙ্কো", "২০১২", "ইউরো কাপ", "জার্মানি", "ম্যার্কেল" ],
  "automaticKeyPhrases" : [ "" ]
}