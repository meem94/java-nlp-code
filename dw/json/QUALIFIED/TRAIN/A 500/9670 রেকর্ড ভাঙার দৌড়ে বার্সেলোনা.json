{
  "docID" : 9670,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেকর্ড-ভাঙার-দৌড়ে-বার্সেলোনা/a-16519271",
  "title" : "রেকর্ড ভাঙার দৌড়ে বার্সেলোনা",
  "date" : "14.01.2013",
  "writter" : "",
  "categories" : [ "খেলাধুলা" ],
  "article" : "ফুটবল ক্লাব হিসেবে বার্সেলোনার জয়যাত্রা সত্যি মুগ্ধ করার মতো৷ ক্লাব এবং ক্লাবের খেলোয়াড়রা একের পর এক রেকর্ড ভেঙে চলেছে৷ ক্লাবের ক্রীড়া প্রধান আন্দোনি সুবিসারেতা তাই উচ্ছ্বসিত৷ রবিবার মালাগাকে ৩-১ গোলে হারিয়েছে বার্সা৷ তার মধ্যে প্রথম গোলটি করেছেন লিওনেল মেসি৷ টানা ৪ বছর ধরে ফিফা'র সেরা ফুটবলার শিরোপা পেয়ে তিনি এমনিতেই খ্যাতির শীর্ষে৷ গত মরসুমে ৫০ গোলের রেকর্ড তিনি নিজেই আবার ভাঙবেন বলে মনে হচ্ছে৷ কারণ চলতি মরসুমে মেসি এখনই ২৯টি গোল করে বসে আছেন, যার মধ্যে ২৮ গোল ‘লা লিগা'-র জন্য৷ বার্সা ক্লাবের ক্রীড়া প্রধান আন্দোনি সুবিসারেতা টিমের সাফল্যে উচ্ছ্বসিত৷ তিনি বলেন, ‘‘টিমের সাফল্যের বর্ণনা দিতে আর কোনো নতুন বিশেষণ খুঁজে পাচ্ছি না৷ এর আগে অন্য কোনো টিম প্রথমার্ধেই এত পয়েন্ট পায় নি৷'' তিনি দলের ভূয়সী প্রশংসা করে বলেন, এবার শুধু এগিয়ে যেতে হবে৷ শুধু লিগ নয়, যেখানে সম্ভব, সেখানেই জয়ের পেছনে ছুটতে হবে৷ সত্যি, ক্লাব হিসেবেও রেকর্ড ভেঙেছে বার্সা৷ মরসুমের প্রথমার্ধেই বার্সেলোনা ১৯টি ম্যাচে ৬৪টি গোল করেছে৷ সম্ভাব্য ৫৭ পয়েন্টের চেয়ে মাত্র দুই পয়েন্ট কম রয়েছে দলটি৷ রেয়াল মাদ্রিদের তুলনায় অবশ্য ১৮ পয়েন্টে এগিয়ে আছে মেসির দল৷ এ ভাবে এগোতে থাকলে বার্সা রেয়াল মাদ্রিদের আগের রেকর্ডও ভেঙে ফেলতে পারে৷ গত মরসুমে রেয়াল ১২১ গোল করে ১০০ পয়েন্ট পেয়েছিল৷ রেকর্ড ভাঙার দৌড়ে স্পেনের আরেকটি ক্লাবও পিছিয়ে নেই৷ আতলেতিকো মাদ্রিদ মরসুমের প্রথমার্ধে ১০টি ম্যাচের প্রত্যেকটিতেই জয়লাভ করেছে৷ যদিও পয়েন্টের বিচারে তারা বার্সেলোনার তুলনায় ১১ পয়েন্ট পিছিয়ে রয়েছে৷ প্রবল প্রতিদ্বন্দ্বী রেয়াল মাদ্রিদের চেয়ে ৭ পয়েন্ট এগিয়ে থেকে অবশ্য খুশি কোচ দিয়েগো সিমেওনে৷ স্পেনের ক্লাবগুলির এই সাফল্য শুধু দেশের লিগেই সীমাবদ্ধ থাকে, না কি চ্যাম্পিয়ন্স লিগেও তারা বাকিদের ফেলে এগিয়ে যেতে পারে, সে দিকেই আপাতত ফুটবল অনুরাগীদের নজর৷ এসবি/ডিজি (ডিপিএ, রয়টার্স)",
  "manualKeyPhrases" : [ "বার্সা", "বার্সেলোনা", "জয়যাত্রা", "ক্লাব", "লা লিগা", "রেকর্ড", "ফিফা", "ফুটবল" ],
  "automaticKeyPhrases" : [ "" ]
}