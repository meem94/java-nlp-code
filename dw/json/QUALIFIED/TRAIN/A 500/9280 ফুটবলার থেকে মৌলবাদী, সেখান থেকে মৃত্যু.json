{
  "docID" : 9280,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফুটবলার-থেকে-মৌলবাদী-সেখান-থেকে-মৃত্যু/a-17244282",
  "title" : "ফুটবলার থেকে মৌলবাদী, সেখান থেকে মৃত্যু",
  "date" : "22.11.2013",
  "writter" : "",
  "categories" : [ "খেলাধুলা" ],
  "article" : "একসময় খেলেছেন জার্মান জাতীয় দলের বর্তমান ফুটবলার সামি খেদিরা আর কেভিন প্রিন্স বোয়েটাং-এর সঙ্গে৷ এরপর হয়ে যান মৌলবাদী৷ ফলাফল – সিরিয়ায় গমন এবং সেখানে মৃত্যু৷ নাম তাঁর বুরাক কারান৷ জার্মানি অনূর্ধ্ব ১৬ ও ১৭ দলের হয়ে সাতটি ম্যাচ খেলেন তুর্কি অভিবাসী বাবা-মার সন্তান কারান৷ সবশেষ খেলেছেন ২০০৮ সালের ২৯ মার্চ, তাঁর দল আলেমানিয়া আখেনের হয়ে৷ এর কদিন পর ২০ বছর বয়সে ফুটবল খেলা ছেড়ে দেন জার্মানিতে জন্ম নেয়া ও বেড়ে ওঠা কারান৷ এরপর কেটে গেছে পাঁচ বছর৷ তারপর আবার খবরে এলেন তিনি৷ সম্প্রতি জার্মানির জনপ্রিয় ‘বিল্ড' পত্রিকা জানিয়েছে, অক্টোবরের প্রথম দিকে সিরিয়ায় আকাশ থেকে চালানো এক হামলায় নিহত হয়েছেন কারান৷ তাঁর ভাই মুস্তফা বিল্ডকে এই খবর দিয়েছেন৷ তিনি বলেন, সিরীয় যুদ্ধে আহতদের চিকিৎসা সহায়তা দিতে সাত মাস আগে স্ত্রী ও দুই সন্তান সহ সিরিয়া-তুরস্ক সীমান্তে গিয়েছিলেন কারান৷ তবে কারান জিহাদিদের সঙ্গে মিলে সিরিয়ার যুদ্ধে অংশ নেয়নি বলে দাবি করেন মুস্তফা৷ তিনি বলেন, ‘‘যদি সে অস্ত্র হাতে তুলে নিয়ে থাকে, তবে সেটা চিকিৎসা পণ্য পরিবহণকারী যানবাহনের নিরাপত্তার স্বার্থে নিয়েছে৷ এ পরিস্থিতিতে সে কি পাথর ছুঁড়ে মারতো?'' মিডফিল্ডার কারান যখন আখেন দলে যোগ দেন সেসময় কোচ তাঁর সম্পর্কে বলেছিলেন, ‘‘সে ভালো পাস দিতে পারে৷ বল নিয়ন্ত্রণে রাখতেও পারদর্শী সে৷'' ফলে খেলার মধ্যে থাকলে একসময় হয়ত জাতীয় দলের হয়েও খেলার সুযোগ পেতেন কারান৷ কিন্তু সেটা আর হয়ে ওঠেনি৷ এ জন্য কারানের পরিবার এমরাহ এর্দোয়ান নামের এক ব্যক্তিকে দায়ী করেন৷ তার সংস্পর্শে এসেই কারান মৌলবাদের দিকে ঝুঁকে পড়ে বলে অভিযোগ তাঁদের৷ জার্মানির অভ্যন্তরীণ গোয়েন্দা সংস্থার খবরও বলছে যে, ২০১০ সালে একবার কারান এর্দোয়ানের সঙ্গে আফগানিস্তান যাওয়ার চেষ্টা করেছিলেন৷ জার্মানির আরেক সাপ্তাহিক ‘স্পিগেল' এর অনলাইনে প্রকাশিত এক প্রতিবেদন থেকে জানা গেছে এ তথ্য৷ জেডএইচ/ডিজি (এএফপি, স্পিগেল)",
  "manualKeyPhrases" : [ "মৃত্যু", "ফুটবলার", "অভিবাসী", "তুর্কি", "জার্মানি" ],
  "automaticKeyPhrases" : [ "" ]
}