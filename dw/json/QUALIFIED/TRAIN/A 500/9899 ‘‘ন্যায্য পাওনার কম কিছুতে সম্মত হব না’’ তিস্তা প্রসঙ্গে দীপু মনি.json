{
  "docID" : 9899,
  "source" : "http://www.dw.com/",
  "lang" : "BN",
  "url" : "http://www.dw.com/bn/ন্যায্য-পাওনার-কম-কিছুতে-সম্মত-হব-না-তিস্তা-প্রসঙ্গে-দীপু-মনি/a-15388701",
  "title" : "‘‘ন্যায্য পাওনার কম কিছুতে সম্মত হব না’’ তিস্তা প্রসঙ্গে দীপু মনি",
  "date" : "15.09.2011",
  "writter" : "",
  "categories" : [ "বিশ্ব" ],
  "article" : "তিস্তা চুক্তি প্রসঙ্গে বাংলাদেশের পররাষ্ট্রমন্ত্রী ডা. দীপু মনি বলেছেন, ‘‘বাংলাদেশের মানুষের যে ন্যায্য পাওনা তারচেয়ে কম কিছুতে আমরা সম্মত হব না’’৷ জার্মানির হামবুর্গে ডয়চে ভেলেকে দেওয়া একান্ত সাক্ষাৎকারে একথা বলেন তিনি৷ ভারতের প্রধানমন্ত্রী ড. মনমোহন সিং'এর সাম্প্রতিক বাংলাদেশ সফরের আগ মুহূর্ত অবধি তিস্তা চুক্তি সম্পাদনের ব্যাপারে আশাবাদী ছিলেন দীপু মনি৷ কিন্তু শেষ অবধি সেই চুক্তি না হওয়া প্রসঙ্গে তিনি বলেন, ‘‘একেবারে শেষ মুহূর্তেও আনুষ্ঠানিক যে তথ্য ভারত সরকার আমাদেরকে দিয়েছিল, সে অনুযায়ী সেদিন হবার কথা ছিল৷ সেকারণেই আমরা খুব আশাবাদী ছিলাম এবং ভারত সরকারও আশাবাদী ছিল''৷ বাংলাদেশ মিয়ানমার সমুদ্র সীমান্ত বিষয়ক বিরোধ নিয়ে বর্তমানে শুনানি চলছে হামবুর্গে অবস্থিত আন্তর্জাতিক সমুদ্র বিষয়ক ট্রাইবুনাল, ইটলস-এ৷ দীপু মনি সেই শুনানিতে অংশ নিয়েছেন৷ সোমবার হামবুর্গের আদালতে শুনানির ফাঁকেই ডয়চে ভেলেকে তিনি জানান, ভারতের প্রধানমন্ত্রী'র সর্বশেষ সফরে তিস্তা চুক্তি স্বাক্ষর হয়নি, তারমানে এই নয় যে এই চুক্তি হবে না৷ তিনি বলেন, ‘‘আমি আশা করছি, অদূর ভবিষ্যতে অবশ্যই তিস্তা চুক্তি হবে৷ এই বিষয়ে উভয় দেশের মধ্যে একটি ‘সম্মত অবস্থান' আছে''৷ ভারতের একটি পত্রিকা সম্প্রতি দাবি করেছে, নতুন দিল্লী চাচ্ছে পশ্চিমবঙ্গের মুখ্যমন্ত্রী বাংলাদেশ সফরে গিয়ে এই চুক্তি সম্পন্ন করুক৷ এই বিষয়ে বাংলাদেশ সরকারের কাছে কোন তথ্য রয়েছে কিনা জানতে চাইলে পররাষ্ট্রমন্ত্রী বলেন, ‘‘আমরা অবশ্যই চাইবো পশ্চিমবঙ্গের মুখ্যমন্ত্রী শ্রীমতী মমতা ব্যানার্জি বাংলাদেশ সফরে আসুন৷ এবং তাঁর জন্য আমরা অপেক্ষাই করছিলাম৷ তিনি আসতে পারেননি, কেননা এই মাসেই তাঁর নির্বাচন আছে৷ তবে তিনিও নিশ্চয়ই খুব শীগগিরই আসবেন৷ তখনও যদি চুক্তিটি স্বাক্ষরিত হয়, সেটিও হতে পারে''৷ পানিসম্পদ বিশেষজ্ঞ ড. আইনুন নিশাত সম্প্রতি ডয়চে ভেলেকে বলেন, ‘‘বাংলাদেশ অবশ্যই তিস্তার ৪৮ শতাংশ পানি পাবে৷ বরং ৫০ শতাংশও পেতে পারে''৷ এই বিষয়ে দৃষ্টি আকর্ষণ করা হলে ডা. মনি শতাংশের কোন হিসেব প্রকাশে রাজি হননি৷ তবে তিনি বলেন, ‘‘বাংলাদেশের জনগণের নির্বাচিত প্রতিনিধি হিসেবে, বাংলাদেশ সরকারে থেকে, আমরা বাংলাদেশের মানুষের যা ন্যায্য পাওনা, তারচেয়ে কম কিছুতে নিশ্চয়ই সম্মত হব না''৷ ড. দীপু মনি’র সম্পূর্ণ সাক্ষাৎকারটি শুনতে ক্লিক করুন নিচের লিংকে প্রতিবেদন: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "বাংলাদেশ", "দীপু মনি", "পররাষ্ট্রমন্ত্রী", "মিয়ানমার", "তিস্তা চুক্তি" ],
  "automaticKeyPhrases" : [ "" ]
}