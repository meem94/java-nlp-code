{
  "docID" : 9909,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-এমপিদের-শপথ-রবিবার-মন্ত্রিসভা/a-17350723",
  "title" : "নতুন এমপিদের শপথ, রবিবার মন্ত্রিসভা",
  "date" : "09.01.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "দশম জাতীয় সংসদের নবনির্বাচিত সংসদ সদস্যদের মধ্যে ২৮৩ জন শপধ নিয়েছেন বৃহস্পতিবার৷ আর জাতীয় পার্টির সদস্যরা দলের চেয়ারম্যান এইচ এম এরশাদকে ছাড়াই শপথ নিয়েছেন৷ আগামী রবিবার নতুন মন্ত্রিসভা শপধ নিতে পারে বলে জানা গেছে৷ ৫ই জানুয়ারির একতরফা নির্বাচনে ৩০০ আসনের মধ্যে নির্বাচিত ২৯০ জন সংসদ সদস্যদের গেজেট প্রকাশের পর, বৃহস্পতিবার সকালে ২৮৩ জন সংসদ সদস্য (এমপি) শপথ নেন৷ জাতীয় সংসদে তাঁদের শপথ পড়ান স্পিকার ড. শিরিন শারমিন চৌধুরী৷ ২৯২টি আসনের ফলাফল প্রকাশ করা হলেও গেজেট প্রকাশ করা হয়েছে মাত্র ২৯০টি আসনের৷ যশোর-১ এবং যশোর-২ আসনে নির্বাচিত আওয়ামী লীগের দু'জন প্রার্থীর গেজেট প্রকাশ করার হয়নি৷ কারণ, তাঁদের বিরুদ্ধে নির্বাচনি আচরণবিধি লঙ্ঘনের অভিযোগ তদন্ত করছে নির্বাচন কমিশন৷ আওয়ামী লীগের সংসদ সদস্যরা প্রধানমন্ত্রী শেখ হাসিনার নেতৃত্বে শপথ নেন৷ পরে শেখ হাসিনাকে আওয়ামী লীগের সংসদীয় দলের নেতা নির্বাচন করা হয়৷ আর জাতীয় পার্টির সংসদ সদস্যরা শপথ নেন দলের প্রেসিডিয়াম সদস্য এবং এরশাদের স্ত্রী রওশন এরশাদের নেতৃত্বে৷ এরশাদ একই সঙ্গে শপথ নেবেন বলে জানানো হলেও, শেষ পর্যন্ত বৃহস্পতিবার তিনি শপথ নেননি৷ তবে দু-একদিনের মধ্যেই তিনি শপথ নেবেন বলে জানানো হয়েছে৷ জাতীয় পার্টির অপর প্রেসিডিয়াম সদস্য কাজী ফিরোজ রশীদ জানিয়েছেন, জাতীয় পার্টি একই সঙ্গে বিরোধী দল এবং মন্ত্রিপরিষদে থাকবে৷ রওশন এরশাদকে তাদের সংসদীয় দলের প্রধান নির্বাচন করা হয়েছে বলে জানান তিনি৷ প্রধানমন্ত্রী শেখ হাসিনা দুটি আসনে নির্বাচিত হয়েছেন৷ নিয়মানুযায়ী তিনি রংপুর-৬ আসন ছেড়ে দিয়ে গোপালগঞ্জ-৩ আসনের সংসদ সদস্য হিসেবে শপথ নিয়েছেন৷ এ কারণে রংপুর-৬ আসন এ মুহূর্তে শূন্য হয়ে গেছে৷ এই নির্বাচনে ৩০০টি আসনের মধ্যে ৮টি আসনে আবারো নির্বাচন হবে৷ ২৯২টি আসনের মধ্যে আওয়ামী লীগ ২৩১, জাতীয় পার্টি ৩৩, ওয়ার্কার্স পার্টি ৬, জাসদ ৫, স্বতন্ত্র ১৪ এবং জেপি, তরিকত ফেডারেশ ও বিএনফ ১টি করে আসন পেয়েছে৷ ৩০০টি আসনের মধ্যে ১৫৩টি আসনের প্রার্থীরা বিনা প্রতিদ্বন্দ্বিতায় নির্বাচিত হয়েছেন৷ প্রধান বিরোধী দল বিএনপির নেতৃত্বে ১৮ দলীয় জোট এই নির্বাচন বর্জন করেছে৷ শপথ নেয়ার পর জেপির সংস্য সদস্য আনোয়ার হোসেন মঞ্জু জানিয়েছেন, ‘‘সংবিধান অনুযায়ী ১০ম জাতীয় সংসদ বাতিলের কোনো সুযোগ নেই৷ ১৮ দলীয় জোট নির্বাচনে না আসায় সংকট একটু আছে৷ তবে তা সমাধানেরও উপায় আছে৷ এছাড়া, মধ্যবর্তী নির্বাচন নির্ভর করছে খালেদা জিয়ার দাবির ওপর৷'' এদিকে আগামী সপ্তাহের শুরুতেই নতুন মন্ত্রিসভা শপথ নিতে পারে বলে জানিয়েছেন মন্ত্রিপরিষদ সচিব মোশাররফ হোসেন ভুঁইঞা৷ তিনি জানিয়েছেন, নতুন মন্ত্রিসভা শপথ নিলে বর্তমান মন্ত্রিসভার কার্যকারিতা শেষ হবে৷ তার আগ পর্যন্ত বর্তমান মন্ত্রিসভা দায়িত্ব পালন করবে৷ জানা গেছে, রবিবারই নতুন মন্ত্রিসভা শপথ নেবে৷ ২৪শে জানুযারি পর্যন্ত মেয়াদ থাকলেও আগেভাগেই নতুন সংসদ সদস্যরা শপথ নিয়েছেন এবং শীঘ্রই নতুন মন্ত্রিসভা গঠন হতে চলেছে বাংলাদেশে৷",
  "manualKeyPhrases" : [ "সদস্য", "শেখ হাসিনা", "জাতীয় পার্টি", "সংসদ", "আওয়ামী লীগ", "এমপি", "নির্বাচন", "বর্জন" ],
  "automaticKeyPhrases" : [ "" ]
}