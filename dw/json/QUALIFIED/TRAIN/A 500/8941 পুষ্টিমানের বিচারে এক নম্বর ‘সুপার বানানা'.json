{
  "docID" : 8941,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুষ্টিমানের-বিচারে-এক-নম্বর-সুপার-বানানা/a-17713194",
  "title" : "পুষ্টিমানের বিচারে এক নম্বর: ‘সুপার বানানা'",
  "date" : "18.06.2014",
  "writter" : "",
  "categories" : [ "বিজ্ঞান পরিবেশ" ],
  "article" : "আফ্রিকা মহাদেশের লাখো মানুষের পুষ্টির চাহিদা মেটাতে বিজ্ঞানীরা এবার জিন প্রকৌশলের মাধ্যমে একটা বিশেষ জাতের কলা ফলিয়েছেন৷ বিশেষজ্ঞদের কথায়, পুষ্টিমানের বিচারে এই কলা হচ্ছে একেবারে ‘সুপার বানানা'৷ অস্ট্রেলিয়ার গবেষকরা বলছেন, এই কলার আলফা ও বিটা ক্যারোটিন শরীরে যাওয়ার পর ভিটামিন ‘এ'-তে রূপান্তরিত হবে৷ সব ঠিক থাকলে ২০২০ সাল নাগাদ উগান্ডায় এই কলার উৎপাদন শুরু হবে পূর্ণোদ্যমে৷ পরীক্ষামূলকভাবে উৎপাদিত যে ‘সুপার বানানা' ইতোমধ্যে পাঠানো হয়েছে যুক্তরাষ্ট্রে৷ সেখানে মানুষের ওপর ছয় সপ্তাহের পরীক্ষায় বিজ্ঞানীরা দেখবেন, এই কলা আসলে কতটা কার্যকর৷ এই গবেষণা প্রকল্পটি পরিচালনা করছে অস্ট্রেলিয়ার কুইন্সল্যান্ড ইউনিভার্সিটি অফ টেকনোলজির একদল গবেষক৷ আর তাঁদের পৃষ্ঠপোষকতা করছে বিল অ্যান্ড মেলিন্ডা গেটস ফাউন্ডেশন৷ গবেষকরা আশা করছেন, চলতি বছরের শেষ নাগাদ তাঁরা চূড়ান্ত ঘোষণা দেয়ার মতো একটি অবস্থায় পৌঁছাতে পারবেন৷ এ গবেষক দলের প্রধান অধ্যাপক জেমস ডেল বলেন, ‘‘উগান্ডার কলার মতো অন্যান্য গুরুত্বপূর্ণ খাবারের পুষ্টিমানের উন্নয়ন ঘটিয়ে বিজ্ঞান বহু মানুষের জীবন বদলে দিতে পারে৷ আমাদের বিশ্বাস, আমাদের গবেষণায় কাজ হবে৷'' তিনি জানান, পূর্ব আফ্রিকার অনেক দেশেই রান্নায় কাঁচা কলা ব্যবহার করা হয়৷ এটি ওই অঞ্চলের অন্যতম প্রধান খাদ্য হলেও স্থানীয় কলায় আয়রন ও ভিটামিন ‘এ' থাকে অনেক কম৷ ভিটামিন ‘এ'-র স্বল্পতার কারণে প্রতি বছর সারা বিশ্বে সাড়ে ৬ থেকে ৭ লাখ শিশুর মৃত্যু হচ্ছে৷ দৃষ্টিশক্তি হারাচ্ছে তিন লাখেরও বেশি শিশু৷ এ কারণে জিনগত পরিবর্তন ঘটিয়ে বিজ্ঞানীরা স্থানীয় কলার জাতকে রূপান্তরিত করছেন ‘সুপার বানানা'-য়৷ আর এ জন্য যে জিন প্রকৌশল প্রয়োজন তা ইতোমধ্যে শেষ করেছেন তাঁরা৷ বাইরে থেকে দেখলে সাধারণ কলার সঙ্গে এর কোনো পার্থক্য চোখে পড়বে না৷ তবে খোলস ছাড়ানোর পর এর রঙে থাকবে অনেক বেশি কমলা আভা৷ এই রঙ স্থানীয়দের খুব একটা অপছন্দ হবে না বলেই মনে করেন অধ্যাপক ডেল৷ আশা প্রকাশ করে তিনি বলেন, উগান্ডায় এই কলার বাণিজ্যিক উৎপাদন শুরু হলে রুয়ান্ডা, কেনিয়া, তানজানিয়া আর কঙ্গোর মতো অন্যান্য দেশেও একই প্রযুক্তি ব্যবহার করা সম্ভব হবে৷ জেকে/ডিজি (এএফপি, এপি)",
  "manualKeyPhrases" : [ "চাহিদা", "কলা", "‘সুপার বানানা'", "জিন প্রকৌশল", "আফ্রিকা" ],
  "automaticKeyPhrases" : [ "" ]
}