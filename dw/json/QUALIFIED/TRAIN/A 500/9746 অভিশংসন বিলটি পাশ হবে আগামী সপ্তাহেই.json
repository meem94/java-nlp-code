{
  "docID" : 9746,
  "source" : "http://www.dw.com/",
  "lang" : "BN",
  "url" : "http://www.dw.com/bn/অভিশংসন-বিলটি-পাশ-হবে-আগামী-সপ্তাহেই/a-17915366",
  "title" : "অভিশংসন বিলটি পাশ হবে আগামী সপ্তাহেই",
  "date" : "12.09.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "সাতদিন সময় পেলেও সংসদীয় স্থায়ী কমিটি মাত্র দু'দিনইে বিচারপতিদের অভিশংসনে সংসদকে ক্ষমতা দেয়ার বিলটির বিশ্লেষণের কাজ শেষ করেছে৷ এটা নিয়ে কারুর সঙ্গে আলোচনা হবে না বলেও সাফ জানিয়ে দিয়েছেন কমিটির প্রধান সুরঞ্জিত সেনগুপ্ত৷ আইন ও সংসদ বিষয়ক মন্ত্রণালয়ের সংসদীয় স্থায়ী কমিটি দু-একদিনের মধ্যেই তাদের প্রতিবেদন জমা দেবে সংসদে৷ এই প্রতিবেদন পেশের পরই সংসদে সংবিধানের ষোড়শ সংশোধনী বিল পাশ হবে৷ এই বিল পাশ হলে সুপ্রিম কোর্টের বিচারপতি এবং সাংবিধানিক পদে যাঁরা রয়েছেন, তাঁদের অপসারণ করতে পারবে সংসদ৷ তবে এর আগে সংসদের আইন দ্বারা তদন্ত হবে৷ যদিও সেই আইন এখনো প্রণয়ন করা হয়নি৷ স্থায়ী কমিটির প্রধান সুরঞ্জিত সেনগুপ্ত এমপি বলেন, ‘‘কমিটি দু'দিন বিলটি চুলচেরা বিশ্লেষণ করেছে৷ তাদের সাতদিনের সময় দেওয়া হয়েছিল৷ তার মধ্যেই কমিটির রিপোর্ট সংসদে দেওয়া হবে৷'' তিনি বলেন, ‘‘আমরা ১৯৭২-এর সংবিধানের ৯৬ অনুচ্ছেদ হুবহু প্রতিস্থাপন করেছি আমরা৷ এখানে নতুন কিছু নেই৷ সে কারণে আলোচনারও দরকার নেই৷ তবে নতুন আইন করার সময় সকলের মতামত নেওয়া হবে৷'' সুরঞ্জিত বিলের ব্যখ্যা দিয়ে বলেন, ‘‘কোনো বিচারপতির বিরুদ্ধে যদি অভিযোগ ওঠে, তাহলেই কি তাঁকে অপসারণ করা হবে? তা নয়৷ এর জন্য ‘ফলো-আপ' আইন হবে৷ ঐ আইনে তদন্ত কমিটির বিধান থাকবে৷ সংশ্লিষ্ট, দায়িত্বশীল, প্রাসঙ্গিক লোকদের দিয়ে তা করা হবে৷ তাঁরা সংসদে বিষয়টি পাঠালে সংসদ শুধু অনুমোদন দেবে৷ অপসারণের ক্ষমতা রাষ্ট্রপতির৷ তিনিই নিয়োগ দেন, সরাবেনও তিনি৷'' তবে তড়িঘড়ি করে সংবিধান সংশোধনের এই উদ্যোগের বিরোধিতা করেছেন আইন ও সংবিধান বিশেষজ্ঞরা৷ ড. কামাল হোসেন বলেন, ‘‘সংবিধান যেখানে থাকে, সেখানে সব সময় আমি সংখ্যাগরিষ্ঠ বললে চলে না৷ সংখ্যাগরিষ্ঠতা অসাংবিধানিকও হতে পারে৷ তড়িঘড়ি ষোড়শ সংশোধনী পাস করা হলে সংবিধান, জনগণ ও তাঁদের প্রতি অশ্রদ্ধা জানানো হবে৷''তিনি বলেন, ‘‘তিন থেকে সাত দিনের মধ্যে কেন এ কাজ করতে হবে? আলোচনা, বিচার-বিবেচনা করে তবেই সংবিধান সংশোধন করা উচিত৷'' এদিকে আইনজীবী এম আমীর-উল-ইসলাম বলেন, ‘‘বিশেষ প্রেক্ষাপটে ১৯৭২-এর সংবিধানে সংসদকে বিচারপতি অপসারণের ক্ষমতা দেয়া হয়েছিল৷ তখন সংসদ ছাড়া আমাদের সামনে কোনো প্রতিষ্ঠান ছিল না৷'' তাই তিনি বিচারপতি নিয়োগ ও অপসারণের ব্যাপারে একটি ‘চার্টার' তৈরির জন্য আইনজীবীদের প্রতি আহ্বান জানান৷ ওদিকে বিএনপির নেতৃত্বে ২০ দল বৃহস্পতিবার ঢাকায় ষোড়শ সংশোধনীর প্রতিবাদে সমাবেশ করেছে৷ বিএনপির স্থায়ী কমিটির সদস্য গয়েশ্বর চন্দ্র রায় বলেছেন, ‘‘সরকার ক্ষমতায় টিকে থাকার জন্য ইতিমধ্যে সব কিছুর ১৬ আনা নিয়ন্ত্রণ নিয়েছে৷ এখন বিচারপতিদের অভিশংসন ক্ষমতা সংসদে নিয়ে তাদের নিয়ন্ত্রণ সাড়ে ১৬ আনা করতে চায়৷''",
  "manualKeyPhrases" : [ "সংসদীয়", "স্থায়ী", "কমিটি", "বিশ্লেষণ", "বিল", "বিচারপতি", "সুরঞ্জিত", "অভিশংসন" ],
  "automaticKeyPhrases" : [ "" ]
}