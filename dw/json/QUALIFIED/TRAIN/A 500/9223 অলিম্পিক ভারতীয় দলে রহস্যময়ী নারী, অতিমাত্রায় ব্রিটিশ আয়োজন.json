{
  "docID" : 9223,
  "source" : "http://www.dw.com/",
  "lang" : "BN",
  "url" : "http://www.dw.com/bn/অলিম্পিক-ভারতীয়-দলে-রহস্যময়ী-নারী-অতিমাত্রায়-ব্রিটিশ-আয়োজন/a-16129906",
  "title" : "অলিম্পিক: ভারতীয় দলে রহস্যময়ী নারী, অতিমাত্রায় ব্রিটিশ আয়োজন",
  "date" : "29.07.2012",
  "writter" : "",
  "categories" : [ "খেলাধুলা" ],
  "article" : "লন্ডন অলিম্পিকের উদ্বোধনী নিয়ে এখনও চলছে কথা-বার্তা৷ কেউ বেইজিংএর সঙ্গে তুলনা করছেন, কেউবা বলছেন উদ্বোধনী ছিলো অতিমাত্রায় ব্রিটিশ৷ এদিকে ভারতীয় দলে দেখা গেলো এক রহস্যময়ী নারীকে৷ বেইজিং এর চেয়ে ভিন্ন অলিম্পিকের উদ্বোধন বরাবরই থাকে সকলের মনোযোগের কেন্দ্রবিন্দুতে৷ গতবার বেইজিং অলিম্পিকের চোখ ধাঁধানো উদ্বোধনী অনুষ্ঠানের পর লন্ডন আয়োজকরা নড়েচড়ে বসেছিলেন৷ অর্থ এবং সামর্থ্য সবদিক থেকেই বেইজিং যেন সবাইকে ছাড়িয়ে গিয়েছিলো৷ চীনের আয়োজন নিয়ে যাদের সন্দেহ ছিলো বেইজিংএর উদ্বোধনী অনুষ্ঠান ছিলো তার যথার্থ জবাব৷ লন্ডন অলিম্পিকের উদ্বোধনীর পর স্বাভাবিকভাবেই শুরু হয়েছে বেইজিং এর সঙ্গে তুলনা৷ ব্রিটিশ গণমাধ্যম তো বটেই এমনকি বিদেশের গণমাধ্যমগুলোতেও ভূয়সী প্রশংসা করা হয়েছে লন্ডনের জমকালো উদ্বোধনীকে৷ তবে বেইজিংকে ছাড়িয়ে গেছে লন্ডন, এমন কথা কিন্তু কেউ বলছেন না৷ অন্যদিকে ব্রিটিশরা বলছে, বেইজিং এর বৈশিষ্ট্য ছিলো একরকম, আর লন্ডনের বৈশিষ্ট্য ছিলো তার চেয়ে ভিন্ন৷ দুটোর মধ্যে তুলনা হয় না৷ উদ্বোধনী অনুষ্ঠানের পরিচালক ড্যানি বয়েল নিজেই বলছেন, এই আয়োজন দিন দিন বড় থেকে বড় হচ্ছে৷ এবং আপনি বেইজিং এর চেয়ে বড় কিছু করতে পারবেন না৷ তাই এভাবেই আমরা সেই বাঁধন থেকে মুক্ত হলাম৷ সংস্কৃতি ও ইতিহাস কীভাবে মুক্ত হলো লন্ডন? বেইজিং অলিম্পিক ছিলো চোখ ধাঁধানো এবং বিশাল পরিসরের৷ মানুষকে মন্ত্রমুগ্ধের মত করে আটকে রেখেছিলো বেইজিংএর উদ্বোধনী অনুষ্ঠান৷ তাই সেই রাস্তায় না হেঁটে বয়েল গেলেন ভিন্নদিকে৷ অত্যাধুনিক প্রযুক্তির মাধ্যমে তুলে আনলেন শিক্ষা, সাহিত্য আর সংস্কৃতি৷ তুলে ধরলেন শত শত বছরের ব্রিটিশ ইতিহাস৷ চীনের ভিন্নমতাবলম্বী শিল্পী আই ওয়েইওয়েই নিজেই সেটার প্রশংসা করলেন৷ আর বেইজিং উদ্বোধনীর ফাঁকটা এভাবে ফুটিয়ে তুললেন, ‘‘সংগীত আর রুপকথা বিহীন একটি জাতি সত্যই বেদনাদায়ক৷'' তবে উদ্বোধনী অনুষ্ঠানের এই অতিমাত্রায় ব্রিটিশকরণকে অনেকে পছন্দ করছে না৷ যেমন ১৯৯২ সালের বার্সেলোনা অলিম্পিকের অন্যতম পরিচালক হান্সেল কেরেজা বললেন, ‘‘নিশ্চয়ই এটা ব্রিটিশ অনুষ্ঠান এবং এটা সেরকমই হতে হবে৷ তবে আমার মনে হয়েছে এতে সার্বজনীনতার অভাব রয়েছে৷'' তবে জাত্যাভিমান ব্রিটিশরা কিন্তু এমন অভিযোগ গা করছে না৷ নিরাপত্তা নিয়ে আবারও প্রশ্ন এদিকে অলিম্পিকের নিরাপত্তা নিয়ে আবারও অভিযোগ উঠলো৷ খেলোয়াড়দের মার্চপাস্টের সময় ভারতীয় দলের মধ্যে দেখা গেছে এক নারীকে৷ লাল-নীল পোশাক পরে এই মহিলা হাঁটছিলেন ভারতীয় দলের পতাকাবাহক সুশীল কুমারের পাশেই৷ ভারতীয় দলের খেলোয়াড়েরাও ভাবছিলেন এই নারী কোত্থেকে উদয় হলো৷ কারণ দলের আর বাকি নারী সদস্যদের পরা ছিলো হলুদ রংয়ের শাড়ি৷ ভারতীয় দল এই ঘটনায় ব্রিটিশ কর্তৃপক্ষের কাছে জবাব চেয়েছে৷ লন্ডন কর্তৃপক্ষ অবশ্য জানিয়েছে, তারা নিরাপত্তা বিঘ্নের এই ঘটনা খতিয়ে দেখছে৷ আরআই/এআই (রয়টার্স, ডিপিএ)",
  "manualKeyPhrases" : [ "বেইজিং", "উদ্বোধন", "অলিম্পিক", "ভারতীয় দল", "অতিমাত্রায় ব্রিটিশ" ],
  "automaticKeyPhrases" : [ "" ]
}