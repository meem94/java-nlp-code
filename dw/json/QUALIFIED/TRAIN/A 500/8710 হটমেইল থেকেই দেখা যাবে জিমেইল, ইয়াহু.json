{
  "docID" : 8710,
  "source" : "http://www.dw.com/",
  "lang" : "BN",
  "url" : "http://www.dw.com/bn/হটমেইল-থেকেই-দেখা-যাবে-জিমেইল-ইয়াহু/a-6193537",
  "title" : "হটমেইল থেকেই দেখা যাবে জিমেইল, ইয়াহু",
  "date" : "05.11.2010",
  "writter" : "",
  "categories" : [ "বিজ্ঞান পরিবেশ" ],
  "article" : "ই-মেইল ঠিকানা নিয়ে অনেককেই ভুগতে দেখা যায়৷ বিশেষ করে একেকজনের রয়েছে একাধিক ঠিকানা৷ তাই, কখন, কোন ঠিকানায়, কে ইমেইল পাঠালো তা নিয়মিত দেখতে বেশ সময় ব্যয় হয়৷ মোটের ওপর পাসওয়ার্ড মনে রাখাও ঝক্কির ব্যাপার৷ ই-মেইল নিয়ে এমন ঝক্কির একটি সহজ সমাধান আছে৷ তাহলো, একই ইনবক্সে সব ই-মেইল দেখা৷ সেক্ষেত্রে, বিভিন্ন সাইটে গিয়ে গিয়ে ই-মেইলে প্রবেশ করতে হবে না৷ তাই সময় যেমন বাঁচবে, বাঁচবে একাধিক পাসওয়ার্ড মনে রাখার ঝামেলা৷ এই কাজ আবার খুব একটা সহজ নয়৷ কেননা, ই-মেইল সেবাদাতাদের মধ্যে রয়েছে প্রতিদ্বন্দ্বিতা৷ বিজ্ঞাপনের নানা হিসেব নিকেশ৷ তাই, এতদিন হটমেইলের ইনবক্সে অন্য কোন সেবাদাতার ই-মেইল দেখার সুযোগ ছিল না৷ কিন্তু হঠাৎই বুঝি বোধ উদয় হলো সংস্থাটির৷ ঘোষণা, এখন থেকে হটমেইলেই দেখা যাবে অন্য যেকোন সংস্থা মানে জিমেইল, ইয়াহু'র মেইল৷ তাই যারা হটমেইল ব্যবহারকারী, তারা চাইলে এই সেবা বিনা খরচায় নিতে পারবেন৷ এতে করে ব্যবহারকারীর সময়ও বাঁচবে৷ হটমেইল জানাচ্ছে, ইনবক্সে এই সেবা যোগ করা খুবই সহজ৷ শুধু অপশনে গিয়ে খানিকটা পরিবর্তন করতে হবে, যোগ করে অন্যান্য ঠিকানা এবং পাসওয়ার্ড৷ এরপর যখনই আপনি হটমেইলে প্রবেশ করবেন, সঙ্গে সঙ্গে অন্যান্য ই-মেইল ঠিকানাও কার্যকর হবে৷ এবং চাইলে যেকোন ঠিকানা থেকেই ই-মেইল করা যাবে৷ উইন্ডোজ লাইভ হটমেল এর প্রোগ্রাম ম্যানেজার ডিক ক্যারাডক এই তথ্য জানিয়ে বলেছেন, হটমেইলের অন্যান্য ফিচার অপরিবর্তিতই থাকছে৷ জিমেইল ব্যবহারকারীদের জন্য হটমেইলের এই সেবা নতুন নয়৷ কেননা, গুগলের এই মেইল সেবা অনেক আগেই চালু করেছিল অন্যান্য ই-মেইল দেখার সুবিধা৷ কিন্তু দেরিতে হলেও এই পথে আসায় একেবারে ক্ষতি হচ্ছে না হটমেইলের৷ বাজার বিশেষজ্ঞদের মত, এর ফলে এই ই-মেইল ব্যবহারকারীরা একটু বেশিই উৎসাহিত হবেন৷ আর ই-মেইলের ব্যবহার বাড়লে, সঙ্গে বিজ্ঞাপন থেকে আয় বাড়ারও সুযোগ রয়েছে৷ উল্লেখ্য, ই-মেইল ব্যবহারের দিক দিয়ে বর্তমানে জিমেইল এর চাহিদা সবচেয়ে বেশি৷ তাদের পরই অবস্থান হটমেইলের৷ তৃতীয় অবস্থানে রয়েছে ইয়াহু৷ প্রতিবেদন: আরাফাতুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "ঠিকানা", "জিমেইল", "হটমেইল", "ই-মেইল", "ইয়াহু", "বিজ্ঞাপন" ],
  "automaticKeyPhrases" : [ "" ]
}