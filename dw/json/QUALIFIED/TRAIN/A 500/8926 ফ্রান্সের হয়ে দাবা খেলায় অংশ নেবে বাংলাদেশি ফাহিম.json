{
  "docID" : 8926,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফ্রান্সের-হয়ে-দাবা-খেলায়-অংশ-নেবে-বাংলাদেশি-ফাহিম/a-16101866",
  "title" : "ফ্রান্সের হয়ে দাবা খেলায় অংশ নেবে বাংলাদেশি ফাহিম",
  "date" : "17.07.2012",
  "writter" : "",
  "categories" : [ "খেলাধুলা" ],
  "article" : "বাংলাদেশের কিশোর দাবাড়ু ফাহিম আলম আগামী মাসে অনুষ্ঠেয় ইউরোপীয় চ্যাম্পিয়নশিপ’এ ফ্রান্সের হয়ে অংশ নেবে৷ ২০০৮ সালের অক্টোবর মাসে ফাহিমের বাবা নূরে আলম ছেলেকে নিয়ে ফ্রান্সে যান৷ এরপর স্থানীয় কর্তৃপক্ষের কাছে রাজনৈতিক আশ্রয় প্রার্থনা করলে, বাবা-ছেলের ঠাঁই হয় একটি আশ্রয়শিবিরে৷ সেখানে সরকারি মাসোহারা আর টুকটাক কাজকর্ম করে কাটতে থাকে তাদের দিন৷ তবে ২০১০ সালে রাজনৈতিক আশ্রয়ের আবেদন ‘চূড়ান্তভাবে' প্রত্যাখ্যাত হলে তাদের ফ্রান্স ছেড়ে চলে যেতে বলা হয়৷ কিন্তু তারা সেটা না করে পালিয়ে বেড়াতে থাকেন৷ এরই মধ্যে একটি দাবা টুর্মামেন্টে অংশ নিয়ে এক দাবা প্রশিক্ষকের নজরে পড়ে ফাহিম৷ সেই প্রশিক্ষকের উদ্যোগেই প্যারিসের একটি দাবা ক্লাবে ফাহিমের প্রশিক্ষণের ব্যবস্থা করা হয়৷ আর থাকার জন্য ফাহিম ও তার বাবা ক্লাব সংলগ্ন খালপাড়ে তাঁবু গেড়ে বসবাস শুরু করে৷ অবশ্য পরে বিভিন্ন দাতব্য প্রতিষ্ঠান এবং দাবা ফেডারেশনের বদান্যতায় বিভিন্ন পরিবারের সঙ্গে রাতে থাকার ব্যবস্থা হয় ফাহিম ও তার বাবার৷ এরই মধ্যে গত এপ্রিলে অনুষ্ঠিত ফ্রান্সের অনূর্ধ্ব-১২ জাতীয় দাবা প্রতিযোগিতায় ফাহিম চ্যাম্পিয়ন হয়৷ এরপর তাকে নিয়ে পত্রপত্রিকায় বিতর্ক শুরু হয়৷ ফ্রান্সের সাবেক প্রধানমন্ত্রী ফ্রঁসোয়া ফিয়ঁ'ও এই বিতর্কে অংশ নিয়ে বলেন যে, ফাহিমের বিষয়টি গুরুত্ব দিয়ে বিবেচনা করা হবে৷ এরপর মে মাসে ফাহিম ও তার বাবাকে ফ্রান্সে থাকার সাময়িক অনুমতি দেয়া হয়৷ আর নূরে আলমকে প্যারিসের ক্রিটেই এলাকায় দেয়া হয় একটি চাকরি৷ ফ্রেঞ্চ দাবা ফেডারেশনের পরিচালক লোরঁ ভেরা বলেছেন, আগস্টের ১৬ থেকে ২৬ তারিখ পর্যন্ত প্রাগে অনুষ্ঠেয় ঐ টুর্নামেন্টে ফ্রান্সের অন্যান্য তরুণের সঙ্গে ফাহিমও অংশ নেবে৷ আর এজন্য বাংলাদেশের দাবা ফেডারেশন থেকে অনুমতি নিতে হবে৷ তবে ফাহিমের কোচ জাভিয়ার পারমেন্তিয়ার জানিয়েছেন, ফাহিম ইউরোপীয় চ্যাম্পিয়নশিপে অংশ নিতে পারবে৷ তাই ফাহিমও টুর্নামেন্টে অংশ নেয়ার প্রস্তুতি শুরু করেছে ইতিমধ্যেই৷ জেডএইচ / ডিজি (এএফপি, বিডিনিউজ টোয়েন্টিফোর)",
  "manualKeyPhrases" : [ "দাবা", "নেবে", "হয়ে", "ফাহিম", "অংশ", "ফ্রান্সের" ],
  "automaticKeyPhrases" : [ "" ]
}