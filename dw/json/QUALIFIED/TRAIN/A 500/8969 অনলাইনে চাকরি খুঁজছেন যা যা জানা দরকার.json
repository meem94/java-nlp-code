{
  "docID" : 8969,
  "source" : "http://www.dw.com/",
  "lang" : "BN",
  "url" : "http://www.dw.com/bn/অনলাইনে-চাকরি-খুঁজছেন-যা-যা-জানা-দরকার/a-17840832",
  "title" : "অনলাইনে চাকরি খুঁজছেন? যা যা জানা দরকার..",
  "date" : "09.08.2014",
  "writter" : "",
  "categories" : [ "জার্মানি ইউরোপ" ],
  "article" : "আজকাল অনেক প্রতিষ্ঠানই নতুন কর্মী নিয়োগের কাজ অনলাইনেই সম্পন্ন করেন৷ ফলে অনেকক্ষেত্রে চাকরির আবেদন পূরণের পাশাপাশি ভিডিও সাক্ষাৎকারও দিতে হয় অনলাইনে৷ এক্ষেত্রে যা কিছু আপনার জানা উচিত৷ ভিডিও সাক্ষাৎকার নেয়ার সময় অনেক প্রতিষ্ঠান স্কাইপে বা গুগল হ্যাংআউটের মতো মাধ্যম ব্যবহার করেন৷ কারো কারো নিজস্ব সফটওয়্যারও রয়েছে৷ তবে মাধ্যম যাই হোক না কেন, সাক্ষাৎকারের জন্য প্রস্তুতি অনেক গুরুত্বপূর্ণ৷ ভিডিও সাক্ষাৎকার বলে হেলা করার কিছু নেই৷ প্রশ্ন হচ্ছে, প্রস্তুতি কেমন হওয়া উচিত? জার্মান বিশেষজ্ঞরা একটি তালিকা তৈরি করেছেন৷ চলুন সেটা পড়া যাক: আগে ভালোভাবে জেনে নিন: যে প্রতিষ্ঠান আপনার সাক্ষাৎকার নেবে তাদের সম্পর্কে ভালোভাবে জেনে নিন৷ তারা ঠিক কখন, কিভাবে, কোন মাধ্যম ব্যবহার করে সাক্ষাৎকার নেবে সেটা জানা জরুরি৷ তাহলে প্রস্তুতি সহজ হয়৷ প্রোফাইল ঠিক করুন: আপনার স্কাইপ বা গুগল অ্যাকাউন্ট ঠিকঠাক আছে তো? মানে প্রোফাইল ছবিটি কেমন? যদি সেটা সর্বশেষ পার্টির হয়ে থাকে তাহলে বদলে ফেলুন৷ বরং এখানে জুড়ে দিন একটি হালনাগাদ, শোভন ছবি৷ পাশাপাশি চাকরি বদলের আগ্রহের কথা আগেভাগেই ইন্টারনেটে লেখার দরকার নেই৷ এটা বরং গোপনই রাখুন৷ সুনির্দিষ্ট উত্তর দিন: ভিডিও সাক্ষাৎকারের সময় অপ্রয়োজনীয় কথা বলা থেকে বিরত থাকুন৷ বরং আপনাকে যে প্রশ্ন করা হচ্ছে, অল্প কথায় সেটির উত্তর দিন৷ বার্লিনের বাসিন্দা কেরিয়ার সংক্রান্ত পরামর্শক গেয়ারহার্ড ভিঙ্কালারের মতে, প্রশ্নের উত্তর ঘুরিয়ে পেচিয়ে দেয়ার চেয়ে, সোজাসুজি দিন৷ বাড়তি কথার দরকার নেই৷ প্রয়োজন অনুযায়ী পোশাক: স্কাইপে সাক্ষাৎকার দিচ্ছেন বলে যেনতেন পোশাক পড়ে কম্পিউটারের সামনে বসে থাকবেন না৷ বরং চাকরির অবস্থান অনুযায়ী পোশাক বাছাই করুন৷ ওয়েবক্যাম ব্যবহারে সতর্কতা: আপনার ওয়েবক্যাম আপনাকে ছাড়াও আরো অনেক কিছু দেখাতে সক্ষম৷ বিশেষ করে আপনার ব্যাকগ্রাউন্ডে বিরক্তিকর কিছু থাকলে তা সাক্ষাৎকার নেয়া ব্যক্তিকে বিরক্ত করতে পারে৷ তাই সাধারণ, সাধাসিধে ব্যাকগ্রাউন্ড বেছে নিন৷ আলোর ব্যাপারটিও গুরুত্বপূর্ণ৷ এমনভাবে আলোর ব্যবস্থা করুন, যাতে সেটা হালকাভাবে আপনার চেহারার উপর পড়ে৷ আলো সামনের দিক থেকে হলে ভালো৷ যদি আপনার পেছনে কোনো বাতি জ্বলে, তাহলে আপনাকে ভিডিওতে ঠিকভাবে দেখতে পাবেন না চাকরিদাতা৷ সরাসরি তাকান: এই কাজটা কঠিন৷ তবে প্রয়োজনে বন্ধুদের সঙ্গে আগে চেষ্টা করে নিতে পারেন৷ চাকরির সাক্ষাৎকার দেয়ার সময় সরাসরি ওয়েবক্যামের দিকে তাকিয়ে কথা বলুন৷ তাহলে অপর পাশে যিনি বা যাঁরা আছেন, তাঁরা মনে করবেন যে আপনি তাঁদের দিকে তাকিয়েই কথা বলছেন৷ এটা ভদ্রতা৷ আর খেয়াল করবেন, ক্যামেরাটি যেন আপনার চোখের সমান দূরত্বে থাকে৷ পরিশ্রম হলেও বিরক্ত হবেন না: ভিডিও সাক্ষাৎকারেও আপনাকে প্রশ্নবানে জর্জরিত করা সম্ভব৷ অনেক চাকরিদাতা তেমনটা করতেও পারেন৷ এতে অবশ্য বিরক্ত হলে চলবে না৷ বরং মাথা ঠান্ডা রেখে উত্তর দিয়ে যান৷ আপনার ধৈর্যও কিন্তু চাকরির জন্য জরুরি৷ এআই/ডিজি (ডিপিএ)",
  "manualKeyPhrases" : [ "গুগল", "প্রোফাইল", "স্কাইপ", "ওয়েবক্যাম", "ভিডিও" ],
  "automaticKeyPhrases" : [ "" ]
}