{
  "docID" : 8542,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঈদের-জামাতে-গাজায়-হত্যা-বন্ধের-প্রার্থনা/a-17820212",
  "title" : "ঈদের জামাতে গাজায় হত্যা বন্ধের প্রার্থনা",
  "date" : "29.07.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশে পবিত্র ঈদ-উল-ফিতর উদযাপিত হচ্ছে গাজায় ইসরায়েলের হামলা ও হত্যা বন্ধের প্রার্থনার মধ্য দিয়ে৷ জাতীয় ঈদগায়ে ঈদের প্রধান জামাতে ফিলিস্তিনের নির্যাতিত মানুষের জন্য প্রার্থনা করা হয়৷ দেশের সবচেয়ে বড় ঈদ জামাত কিশোরগঞ্জের শোলাকিয়ায়ও একই প্রার্থনা করা হয়েছে৷ বাংলাদেশে মঙ্গলবার সকালে ঈদের নামাজের মধ্য দিয়ে ঈদ-উল-ফিতরের আনুষ্ঠানিকতা শুরু হয়৷ জাতীয় ঈদগায়ে প্রধান জামাতে রাষ্ট্রপতি আবদুল হামিদ, প্রধান বিচারপতি ও মন্ত্রিপরিষদের সদস্যসহ বিশিষ্ট নাগরিকরা নামাজ আদায় করেন৷ নামাজ শেষে দেশের ও দেশের মানুষের শান্তি এবং কল্যাণ কামনার পাশাপাশি ফিলিস্তিনে শান্তির জন্য প্রার্থনা করা হয়৷ ঈদের প্রধান জামাতের ইমাম মাওলানা মোহাম্মদ সালাউদ্দিন তাঁর মোনাজাতে বলেন, ‘‘ফিলিস্তিনের গাজায় মানবতার চরম অপমান হচ্ছে৷ সেখানে সাধারণ মানুষের রক্ত ঝরছে৷ নারী ও শিশুদের হত্যা করা হচ্ছে৷'' তিনি এই হত্যা বন্ধের জন্য প্রার্থনা করেন৷ তিনি বিশ্ব নেতৃবৃন্দকেও গাজায় শান্তি প্রতিষ্ঠায় কার্যকর ভূমিকা রাখার আহ্বান জানান৷ মাওলনা সালাউদ্দিন বলেন, ‘‘গাজায় যে গণহত্যা হচ্ছে তা বন্ধে যদি পদক্ষেপ নেয়া না হয় তাহলে তা বিশ্ব মানবতাকে চরমভাবে কলঙ্কিত করবে৷'' ঈদের নামাজ পড়তে আসা নারী-পুরুষ সবার মুখেই ছিল একই কথা৷ তারা বলেন, আজ যখন বাংলাদেশে ঈদ হচ্ছে তখন ফিলিস্তিনে রক্ত ঝড়ছে৷ তাই ঈদের আনন্দ ম্লান হয়ে গেছে৷ দেশের সর্ববৃহৎ ঈদের জামাত হয়েছে কিশোরগঞ্জের শোলাকিয়ায়৷ এখানে কয়েক লাখ মুসল্লি ঈদের নামাজ আদায় শেষে ফিলিস্তিনে ‘গণহত্যা' বন্ধে বিশেষ মোনাজাত করেন৷ লাখো মুসল্লি দু'হাত তুলে চোখের জলে গাজার নারী-পুরুষ ও শিশুদের জীবনরক্ষার জন্য প্রার্থনা করেন৷ এই জামাতের ইমাম মাওলানা ফরিদউদ্দিন মাসউদ ডয়চে ভেলেকে টেলিফোনে বলেন, ‘‘এটা কোনো ধর্মের বিষয় নয়, ফিলিস্তিনে নিরীহ মানুষকে নির্বিচারে হত্যা করা হচ্ছে এটাই বড় কথা৷ এটা মানবতার প্রতি আঘাত৷ এই হত্যা বন্ধ করতে হবে৷ তিনি বলেন যারা বিশ্ব শান্তি প্রতিষ্ঠার কথা বলেন তাদের বুঝতে হবে পৃথিবীর কোনো অংশের মানুষকে হত্যার বিরুদ্ধে তারা যদি সোচ্চার না হন, ব্যবস্থা না নেন, তাহলে তাদের শান্তি প্রতিষ্ঠার চেষ্টা ব্যর্থ হয়ে যাবে৷ মনে রাখতে হবে হিংসা কেবল হিংসারই জন্ম দেয়৷'' বাংলাদেশের সব ঈদ জামাতের মোনাজাতেই এবার প্রাধান্য পেয়েছে ফিলিস্তিনিদের হত্যার বিষয়টি৷ সাধারণ মুসল্লিরাও মোনাজাতের পাশাপাশি তাদের ক্ষোভ আর প্রতিবাদের কথা জানিয়েছেন৷ ঈদের জামাতে সংঘর্ষ : নিহত ১ হবিগঞ্জের লাখাই উপজেলায় ঈদের জামাতে সংঘর্ষে একজন নিহত ও শতাধিক আহত হয়েছেন৷ এছাড়া হবিগঞ্জের আরো চার উপজেলায় ঈদ জামাতে সংঘর্ষের খবর পাওয়া গেছে৷ হবিগঞ্জের সহকারী পুলিশ সুপার মোজাম্মেল হক জানান, রোজা না রেখে ঈদের নামাজ পড়তে আসার অভিযোগ নিয়ে সকালে লাখাই উপজেলার বেগুনাই গ্রামে ঈদের জামাতে সংঘর্ষে জড়িয়ে পড়েন ইউনিয়ন পরিষদের সাবেক চেয়ারম্যান মোর্শেদ কামাল মোশাহিদ ও সাবেক ইউপি সদস্য সোয়াই মিয়ার লোকজন৷ সংঘর্ষে শামিম মিয়া (৫০) নামের একজন নিহত এবং অন্তত ৫০ জন আহত হন৷ পরে পুলিশ ঘটনাস্থলে গিয়ে লাশ উদ্ধার করে৷",
  "manualKeyPhrases" : [ "নামাজ", "হামলা", "প্রার্থনা", "ঈদ-উল-ফিতর", "হত্যা", "জামাত" ],
  "automaticKeyPhrases" : [ "" ]
}