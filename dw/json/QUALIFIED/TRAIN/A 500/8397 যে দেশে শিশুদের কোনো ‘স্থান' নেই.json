{
  "docID" : 8397,
  "source" : "http://www.dw.com/",
  "lang" : "BN",
  "url" : "http://www.dw.com/bn/যে-দেশে-শিশুদের-কোনো-স্থান-নেই/a-19122749",
  "title" : "যে দেশে শিশুদের কোনো ‘স্থান' নেই",
  "date" : "20.03.2016",
  "writter" : "",
  "categories" : [ "সিরিয়া" ],
  "article" : "সিরিয়া সংকটের পাঁচ বছর পূর্ণ হলো৷ এই পাঁচ বছরে মৃত্যুর মিছিল দীর্ঘ থেকে দীর্ঘতর হয়েছে, দুর্ভোগ ক্রমেই বেড়েছে বেঁচে থাকা সিরীয়দের৷ সবচেয়ে বেশি দুঃসময় শিশুদের৷ সিরিয়ায় যেন শিশুদের বেঁচে থাকার মতো জায়গাই নেই! জাতিসংঘ শিশু তহবিল ইউনিসেফ-এর সিরিয়া সংকট বিষয়ক সর্বশেষ প্রতিবেদনে এ কথাই বলা হয়েছে৷ প্রতিবেদনের শিরোনাম, ‘নো প্লেস ফর চিলড্রেন', অর্থাৎ শিশুদের জন্য কোনো জায়গাই নেই৷ জায়গা নেই বলতে সুস্থ জীবনযাপন দূরের কথা, সুস্থ, স্বাভাবিক চিন্তাভাবনা নিয়ে নিরাপদে বড় হয়ে ওঠারও কোনো জায়গা নেই৷ থাকার কথাও নয়৷ পাঁচটি বছর ধরে যুদ্ধ চলছে একটি দেশে৷ এ সময়ে জন্ম নিয়েছে কমপক্ষে ৩৭ লাখ শিশু৷ যুদ্ধের সঙ্গে তাদের কোনো সম্পর্কই নেই, অথচ যুদ্ধ তাদের জীবনকে গ্রাস করে বসে আছে৷ ওই শিশুদের সকালে ঘুম ভাঙে গোলাগুলির শব্দে৷ ঘরে এসে পড়ে বোমা৷ স্কুলে গেলে সেখানে চলে হামলা৷ স্কুলে যাওয়ার পথে হামলা, স্কুল থেকে ফেরার পথে হামলা৷ সিরীয় শিশুরা কোথায় নিরাপদ? অনিচ্ছাকৃত হামলার শিকার হলে হয়ত বলা যেত সিরিয়ায় শিশুদের বেঁচে থাকার তবু একটু আশা আছে৷ কিন্তু ইউনিসেফ এমন অন্তত ১৫০০ ঘটনা সম্পর্কে জেনেছে যেগুলোতে ভয়াবহভাবে ভয়াবহভাবে লঞ্ছিত হয়েছে শিশু অধিকার৷ দেড়শ'রও বেশি শিশুর মৃত্যু হয়েছে স্কুলে, স্কুলে যাওয়ার পথে কিংবা স্কুল থেকে বাড়ি ফেরার পথে চালানো হামলায়৷ প্রায় সব হামলাই পরিকল্পিত৷ জার্মানির ইউনিসেফ কার্যালয়ের নির্বাহী পরিচালক ক্রিস্টিয়ান শ্নাইডার জানালেন শিশুদের ঠান্ডা মাথায় গুলি করে মারার মতো ঘটনাও হরহামেশা ঘটছে সিরিয়ায়৷ তাঁর ভাষায়, ‘‘স্নাইপাররা এখন সরাসরি শিশুদেরও টার্গেট করছে৷ স্কুলে চালানো হচ্ছে বোমা হামলা৷ যে যুদ্ধের সঙ্গে শিশুদের কোনো সম্পর্ক নেই, সশ্স্ত্র জঙ্গিরা সেই যুদ্ধে শিশুদেরই নামিয়ে দিচ্ছে৷'' ইউনিসেফ-এর তথ্য অনুযায়ী, গত বছর প্রত্যক্ষ যুদ্ধে কমপক্ষে ১০০ শিশু নিহত বা আহত হয়েছে৷ ইউনিসেফ-এর প্রতিবেদনের শিরোনাম তাই, ‘সিরিয়া: যেখানে শিশুর জন্য কোনো জায়গা নেই৷' অবশ্য যেখানে শিশুদেরই বাঁচার জায়গা নেই সেখানে কোনো মানুষেরই বা নিরাপত্তা থাকে! বাংলাদেশের শিশুরা কি নিরাপদ? আপনার মন্তব্য জানান, নীচের ঘরে৷ এসিবি/ডিজি (এএফপি, এপি)",
  "manualKeyPhrases" : [ "জাতিসংঘ", "সিরিয়া", "ইউনিসেফ", "সংকট", "শিশুরা কোথায় নিরাপদ?" ],
  "automaticKeyPhrases" : [ "" ]
}