{
  "docID" : 9851,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিএনপির-৫-নেতার-মুক্তি-চাইলেন-জার্মান-রাষ্ট্রদূত/a-17260444",
  "title" : "বিএনপির ৫ নেতার মুক্তি চাইলেন জার্মান রাষ্ট্রদূত",
  "date" : "29.11.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বিএনপির ৫ শীর্ষ নেতার জামিন নামঞ্জুর করে কারাগারে পাঠানো হয়েছে৷ আদালত দ্বিতীয়বারের মতো তাঁদের আবেদন নাকচ করেছেন৷ ঢাকায় নিযুক্ত জার্মান রাষ্ট্রদূত এই ৫ নেতার মুক্তি চেয়েছেন৷ তাঁর মতে, এঁরা নাশকতায় জড়িত থাকতে পারেন না৷ গত ৭ নভেম্বর রাতে বিএনপির ৫ শীর্ষ নেতা ব্যারিস্টার মওদুদ আহমেদ, ব্যারিস্টার রফিকুল ইসলাম মিয়া, এম কে আনোয়ার, আব্দুল আউয়াল মিন্টু এবং শিমুল বিশ্বাসকে গ্রেফতার করে পুলিশ৷ তাঁদেরকে মতিঝিল থানায় দায়ের করা হরতালে গাড়ি ভাঙচুর ও আগুনের পুরনো দুটি মামলায় গ্রেফতার দেখানো হয়৷ পরদিন তাঁদের আদালতে হাজির করা হলে জামিন আবেদন নাকচ করে কারাগারে পাঠানো হয়৷ এরপর ১৪ নভেম্বর তাঁদের প্রত্যেককে দুটি মামলায় মোট ৮ দিন করে রিমান্ড মঞ্জুর করে আদালত৷ তবে উচ্চ আদালত সেই রিমান্ড স্থগিত করে দেয়৷ এরপর বৃহস্পতিবার সকালে আবারো এই ৫ নেতার জামিন আবেদনের শুনানি হয় ঢাকা মহানগর দায়রা জজ মো. জহুরুল হকের আদালতে৷ বিকেলে আদালত তাঁর আদেশে ৫ নেতার জামিন আবেদন নামঞ্জুর করে তাঁদের কারাগারে পাঠানোর নির্দেশ দেন৷ বিএনপির ৫ শীর্ষ নেতার আইনজীবী ব্যারিস্টার মাহবুব উদ্দিন খোকন ডয়চে ভেলেকে বলেন, এই নেতাদের জামিন না দেয়ার কোনো কারণ নেই৷ তাঁদের পুরনো মামলায় গ্রেফতার দেখানো হয়েছে এবং এজাহারে তাঁদের নাম নেই৷ তাঁদের বিরুদ্ধে যে অভিযোগ আনা হয়েছে তা সত্য নয়৷ তাঁদের মতো বর্ষীয়ান নেতারা গাড়ি ভাঙচুর বা গাড়িতে আগুন দিয়েছেন এই অভিযোগ হাস্যকর৷ তিনি অভিযোগ করেন, সরকার রাজনৈতিক প্রতিপক্ষকে দমন করতে আদালতকে ব্যবহার করছে৷ তবে পাবলিক প্রসিকিউটর আব্দুল্লাহ আবু ডয়চে ভেলেকে জানান, তাঁদের রিমান্ড স্থগিত হলেও জেলগেটে জিজ্ঞাসাবাদের অনুমতি আছে৷ পুলিশের জিজ্ঞাসাবাদ শেষ না হওয়ায় তাঁদের জামিন দেয়া হয়নি৷ তিনি জানান তাঁরা নাশকতার ষড়যন্ত্রে জড়িত৷ তাঁদের বিরুদ্ধে সরাসরি নাশকতার অভিযোগ আনা হয়নি৷ তিনি বলেন জামিন দেয়া বা না দেয়া আদালতের ইচ্ছা৷ আদালতকে রাজনৈতিক বা অন্য কোনোভাবে প্রভাবিত করার সুযোগ নেই৷ এদিকে ঢাকায় নিযুক্ত জার্মান রাষ্ট্রদূত ড. আলব্রেশট কনসে বিএনপির ৫ নেতার মুক্তি দাবি করেছেন৷ তিনি বৃহস্পতিবার দুপুরে পররাষ্ট্র মন্ত্রণালয়ে পররাষ্ট্রমন্ত্রী আবুল হাসান মাহমুদ আলির সঙ্গে বৈঠক করেন৷ বৈঠকের পর তিনি সাংবাদিকদের জানান, তিনি যে-কোনো উপায়ে ওই ৫ নেতার মুক্তির কথা মন্ত্রীকে বলেছেন৷ তিনি বলেন, ‘‘তাঁরা বৃদ্ধ মানুষ, আমার বন্ধুর মতো৷ এধরণের সহিংসতায় তাঁরা জড়িত থাকতে পারেন বলে আমার মনে হয় না''৷ সাংবাদিকদের প্রশ্নের জবাবে তিনি বলেন সংকট নিরসনে রাজনৈতিক সমঝোতার জন্য সরকারের এখনই উদ্যোগ নেয়া উচিত৷ আর বিরোধী দলেরও ছাড় দিয়ে আলোচনায় আসা উচিত বলে মন্তব্য করেন তিনি৷",
  "manualKeyPhrases" : [ "নেতা", "দাবি", "রাষ্ট্রদূত", "মুক্তি", "আদালত", "জার্মান" ],
  "automaticKeyPhrases" : [ "" ]
}