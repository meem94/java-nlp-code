{
  "docID" : 9111,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-সফরে-জার্মান-প্রেসিডেন্ট-ক্রিস্টিয়ান-ভুল্ফ/a-15561900",
  "title" : "বাংলাদেশ সফরে জার্মান প্রেসিডেন্ট ক্রিস্টিয়ান ভুল্ফ",
  "date" : "28.11.2011",
  "writter" : "",
  "categories" : [ "বিশ্ব" ],
  "article" : "জার্মান প্রেসিডেন্ট ক্রিস্টিয়ান ভুল্ফ ৩ দিনের রাষ্ট্রীয় সফরে সোমবার বাংলাদেশে এসেছেন৷ তাঁর এই সফরকে রাজনৈতিক, অর্থনৈতিক এবং সাংস্কৃতিক দিক দিয়ে অত্যন্ত গুরুত্বপূর্ণ বিবেচনা করা হচ্ছে৷  দুপুর সোয়া একটায় একটি বিশেষ বিমানে করে ঢাকায় আসেন জার্মানির প্রেসিডেন্ট ক্রিস্টিয়ান ভুল্ফ৷ গত ২৫ বছরে এই প্রথম কোন জার্মান রাষ্ট্রপতি বাংলাদেশ সফরে এলেন৷  শাহজালাল আন্তর্জাতিক বিমানবন্দরে তাঁকে স্বাগত জানান বাংলাদেশের রাষ্ট্রপতি মো. জিল্লুর রহমান৷ এসময় সেখানে ছিলেন পররাষ্ট্রমন্ত্রী ডা. দিপুমনি, কৃষিমন্ত্রী মতিয়া চৌধুরী, পররাষ্ট্র সচিব মিজারুল কায়েস সহ উর্ধ্বতন কর্মকর্তারা৷ ঢাকায় জার্মান রাষ্ট্রদূত হলগার মিশায়েল এবং দূতাবাসের কর্মকর্তারাও তাঁকে স্বাগত জানান৷ একটি শিশু জার্মান রাষ্ট্রপতিকে ফুলের তোড়া উপহার দেয়৷ বিমানন্দরে জার্মান রাষ্ট্রপতিকে লাল গালিচা সম্বর্ধনা দেয়া হয়৷ দেয়া হয় গার্ড অব অনার৷ তিনি সালাম গ্রহণের পর প্যারেড পরিদর্শন করেন৷ বিমানবন্দর থেকে ক্রিস্টিয়ান ভুল্ফ যান সাভার জাতীয় স্মৃতিসৌধে বাংলাদেশের মুক্তিযুদ্ধে বীর শহীদদের শ্রদ্ধা জানাতে৷ সেখানে তাঁকে অভ্যর্থনা জানান, মুক্তিযুদ্ধ বিষয়ক মন্ত্রণালয়ের প্রতিমন্ত্রী ক্যাপ্টেন(অব.) এ বি তাজুল ইসলাম এবং গণপূর্ত প্রতিমন্ত্রী আব্দুল মান্নান খান৷ জার্মান প্রেসিডেন্ট বাংলাদেশের বীর শহীদদের শ্রদ্ধা জানিয়ে নীরবে কিছুক্ষণ দাঁড়িয়ে থেকে তাঁদের বিদেহী আত্মার প্রতি সম্মান জানান৷ তিনি সাভার জাতীয় স্মৃতিসৌধে আমগাছের একটি চারা রোপণ করেন এবং পরিদর্শন বইয়ে স্বাক্ষর করেন৷ বিকেলে জার্মান প্রেসিডেন্ট ঢাকায় কর্মরত জার্মান প্রতিষ্ঠানের প্রতিনিধিদের সঙ্গে বৈঠক করেন৷ সন্ধ্যায় বাংলাদেশের পররাষ্ট্রমন্ত্রী ডা. দিপুমনি তাঁর সঙ্গে সৌজন্য সাক্ষাৎ করেন৷ সফরের দ্বিতীয় দিনে আগামীকাল জার্মান প্রেসিডেন্ট বাংলাদেশের রাষ্ট্রপতি এবং প্রধানমন্ত্রীর সঙ্গে বৈঠক করবেন৷ বৈঠক করবেন বিরোধী দলীয় নেত্রী বেগম খালেদা জিয়ার সঙ্গেও৷ মত বিনিময় করবেন সুশীল সমাজের প্রতিনিধিদের সঙ্গে৷ তিনি ঢাকা বিশ্ববিদ্যালয়ের একটি অনুষ্ঠানেও বক্তব্য রাখবেন৷ ১৯৮৬ সালের পর এই প্রথম কোন জার্মান রাষ্ট্রপতি বাংলাদেশ সফরে এলেন৷ এর আগে গত অক্টোবরে বাংলাদেশের প্রধানমন্ত্রী শেখ হাসিনা জার্মানি সফর করেন৷ জার্মান প্রেসিডেন্ট ৮৪ সদস্যদের প্রতিনিধি দল নিয়ে ঢাকায় এসেছেন৷ তাঁদের মধ্যে দু'জন স্টেট সেক্রেটারি, ৩ জন এমপি ২ জন জার্মান ইসলাম বিশেষজ্ঞ রয়েছেন৷ আছেন দু'জন মেধাবী ছাত্র৷ রয়েছেন ব্যবসায় ও শিল্প মহলের প্রতিনিধিরা৷ প্রেসিডেন্টের সঙ্গে ১১ সদস্যের সাংবাদিক প্রতিনিধি দলও আছেন৷ তাঁর এই সফরে বাংলাদশ ও জার্মানির রাজনৈতিক এবং অর্থনৈতিক সহযোগিতার সম্পর্ক সম্প্রসারণের ওপর গুরুত্ব দেয়া হচ্ছে৷ বুধবার তাঁর ঢাকা সফর শেষ হওয়ার কথা৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "ক্রিস্টিয়ান ভুল্ফ", "প্রেসিডেন্ট", "সফর", "জার্মান" ],
  "automaticKeyPhrases" : [ "" ]
}