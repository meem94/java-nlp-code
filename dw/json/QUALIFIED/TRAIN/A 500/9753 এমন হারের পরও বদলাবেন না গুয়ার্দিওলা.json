{
  "docID" : 9753,
  "source" : "http://www.dw.com/",
  "lang" : "BN",
  "url" : "http://www.dw.com/bn/এমন-হারের-পরও-বদলাবেন-না-গুয়ার্দিওলা/a-17610238",
  "title" : "এমন হারের পরও বদলাবেন না গুয়ার্দিওলা",
  "date" : "04.05.2014",
  "writter" : "",
  "categories" : [ "খেলাধুলা" ],
  "article" : "রেয়ালের কাছে লজ্জাজনকভাবে হেরে চ্যাম্পিয়ন্স লিগ থেকে বিদায় নিয়েছে বায়ার্ন মিউনিখ৷ তাই কোচ পেপ গুয়ার্দিওলা এখন তোপের মুখে৷ তবে কোনো তোপেই কাবু নন স্প্যানিশ কোচ, জানিয়ে দিয়েছেন, বায়ার্ন যেভাবে খেলছে, সেভাবেই খেলবে৷ সেমিফাইনালে ০-৫ গোলপার্থক্যে বায়ার্নকে উড়িয়ে চ্যাম্পিয়ন্স লিগের ফাইনালে উঠেছে রেয়াল মাদ্রিদ৷ ‘অ্যাওয়ে' ম্যাচে ১-০ আর তারপর নিজেদের মাঠে ৪-০ – স্প্যানিশ জায়ান্টদের কাছে টানা দুটো হারের পর বায়ার্ন মিউনিখের পতনের সিঁড়ি দেখতে শুরু করেছেন অনেকেই৷ সবার আপত্তি বায়ার্ন বদলে যাওয়ায়৷ মূলত চিরচেনা পাওয়ার ফুটবলনির্ভর খেলার সঙ্গে গুয়ার্দিওয়ালা যোগ করেছেন বার্সেলোনার সাফল্যের মন্ত্র ‘টিকিটাকা'৷ কিন্তু নয়নাভিরাম পাসিং ফুটবলের মন্ত্র এখন আর খুব একটা কাজে লাগছেনা৷ বার্সা পারছেনা, বায়ার্নও পারলোনা৷ ম্যাচের অধিকাংশ সময় বল নিয়ন্ত্রণে রেখে বার্সা আজকাল প্রায়ই হারছে, বায়ার্নও হারলো রেয়ালের কাছে৷ তারপরও পাসিং ফুটবলের পসরা সাজিয়েই যাবে কেন বায়ার্ন? হামবুর্গের বিপক্ষে বুন্ডেসলিগা ম্যাচের আগে গুয়ার্দিওলা বায়ার্নকে পুরোনো ছকে ফিরিয়ে নেয়ার সম্ভাবনা উড়িয়ে দিয়েছেন৷ রেয়ালের কাছে হেরে চ্যাম্পিয়ন্স লিগ থেকে বিদায় নেয়ায় মৌসুমটা ব্যর্থতায় ঢেকে গেল – এমন যাঁরা ভাবছেন তাঁদের বিপক্ষে সরব হতে গিয়ে বলেছেন, ‘‘এ মৌসুমে আমরা ভালো করেছি৷ আমার দল নিয়ে আমি সন্তুষ্ট৷ বর্তমান কৌশল এবং খেলোয়াড়দের সমন্বয়টা অসাধারণ৷'' ৪-০ গোলের হারের পর কি গুয়ার্দিওলার মুখে এমন কথা শোভা পায়? বার্সেলোনার অনেক সাফল্যের নেপথ্যের নায়ক মনে করেন, কথায় কথায় কৌশল বদলানোর চেয়ে এমন সময়ে দলের সব খেলোয়াড়কে মানসিকভাবে তৈরি রাখাটাই এ মুহূর্তে তাঁর কাছে সবচেয়ে জরুরি, ‘‘আমার ভালো ভালো আইডিয়া আছে৷ আমার খেলোয়াড়দের তা বোঝাতে হবে৷ (রেয়ালের কাছে) ওই হারের পর আমি আমার (ফুটবল) দর্শনের ওপর বরং আরো বেশি আস্থাশীল৷'' এসিবি / এসবি (রয়টার্স)",
  "manualKeyPhrases" : [ "বায়ার্ন", "চ্যাম্পিয়ন্স লিগ", "রেয়াল মাদ্রিদ", "গুয়ার্দিওলা", "মিউনিখ" ],
  "automaticKeyPhrases" : [ "" ]
}