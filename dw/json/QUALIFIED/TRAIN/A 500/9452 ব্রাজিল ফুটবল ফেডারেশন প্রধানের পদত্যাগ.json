{
  "docID" : 9452,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রাজিল-ফুটবল-ফেডারেশন-প্রধানের-পদত্যাগ/a-15806487",
  "title" : "ব্রাজিল ফুটবল ফেডারেশন প্রধানের পদত্যাগ",
  "date" : "13.03.2012",
  "writter" : "",
  "categories" : [ "খেলাধুলা" ],
  "article" : "রিকার্দো তেশেইরা ২০১৪ সালের বিশ্বকাপের ঠিক দুই বছর আগে পদত্যাগ করলেন৷ কারণ হিসেবে তিনি জানিয়েছেন, তিনি সুস্থ নন৷ গত ২৩ বছর ধরে তিনি ব্রাজিলের ফুটবল ফেডারেশন প্রধানের দায়িত্ব পালন করেছেন৷ তেশেইরার বিরুদ্ধে অসংখ্য অভিযোগ তোলা হয়েছে, তার মধ্যে দুর্নীতি অন্যতম৷ জানানো হয় যে ৯০-এর দশকে তিনি ফিফার মার্কেটিং পার্টনার আইএসএলের কাছ থেকে ঘুস নিয়েছিলেন৷ তবে পদত্যাগের পরও তিনি ফিফার এক্সিকিউটিভ কমিটির সদস্য থাকছেন৷ ৬৪ বছর বয়স্ক তেশেইরা গত সপ্তাহে অসুস্থতার কারণে ছুটির আবেদন করেন৷ তবে গতকাল তিনি জানান যে তিনি অসুস্থ হওয়ার কারণে পদত্যাগ করছেন৷ তিনি তার পদত্যাগ পত্রটি অর্গানাইজিং কমিটির প্রধান জোসে মারিয়া মারিনের কাছে পেশ করেন৷ তার চিঠিতে তিনি লিখেছেন যে, ‘‘লক্ষ্যে পৌঁছানো গেছে৷ প্রধান হিসেবে আমি আমার দায়িত্ব পালন করেছি৷ ফুটবল আমাদের প্যাশন৷ এখান থেকে সরে দাঁড়ানো সহজ নয়৷ আমাদের দেশের ফুটবলের সঙ্গে দুটি জিনিস জড়িত৷ ট্যালেন্ট এবং বিশৃঙ্খলা৷ আমরা যখনই জিতেছি, ট্যালেন্টের সুনাম ছড়িয়ে পড়েছে৷ আর যখনই হেরেছি, বলা হয়েছে বিশৃঙ্খলা এর জন্য দায়ী৷ হেরে যাওয়ার জন্য আমাকে দায়ী করা হয়েছে আর যখনই জিতেছি তখন আমাকে খুঁজে পাওয়া যায়নি৷'' উল্লেখ্য, প্রধান হিসেবে তেশেইরার ২০১৫ সাল পর্যন্ত দায়িত্ব পালন করার কথা ছিল৷    তবে ৭৯ বছর বয়স্ক মারিয়া মারিন খুব যে জনপ্রিয় তা কিন্তু নয়৷ এ বছরের শুরুতে দেখা গেছে কোপা সাও পাউলোতে অনূর্ধ্ব ১৮-র একটি টুর্নামেন্টে মারিয়া মারিন একটি মেডেল পকেটস্থ করছেন৷ টেলিভিশন ক্যামেরায় তা ধরা পড়ে৷ তিনি জোর দিয়ে বলেন, তাকে এই মেডেলটি উপহার দেয়া হয়েছিল৷ মারিয়া মারিন এখন ব্রাজিল ফুটবল ফেডারেশন প্রধান৷ সাবেক ফুটবলার এবং বর্তমান সাংসদ রোমারিও তেশেইরার পদত্যাগকে স্বাগত জানান৷ তার নিজস্ব টুইটার বার্তায় রোমারিও বলেন, ব্রাজিলের ফুটবল এখন ক্যান্সারমুক্ত৷ আজ আনন্দ করার দিন৷ মারিয়া মারিনকে উদ্দেশ্য করে রোমারিও লেখেন, ‘‘আমি আশা করবো নতুন প্রেসিডেন্ট, যিনি মেডেল চুরি করেছিলেন, তিনি এধরণের কাজ থেকে বিরত থাকবেন৷'' ব্রাজিলের ক্রীড়া মন্ত্রী আলদো রেবেলো জানান, তেশেইরার পদত্যাগ বিশ্বকাপ ফুটবলে কোন ধরণের প্রভাব ফেলবে না৷ বিশ্বকাপ আয়োজনের জন্য কাজ যেভাবে চলছে, তা সেভাবেই এগিয়ে যাবে কোন বাধা ছাড়াই৷ প্রতিবেদন: মারিনা জোয়ারদার  সম্পাদনা: সঞ্জীব বর্মন",
  "manualKeyPhrases" : [ "রোমারিও", "ফেডারেশন", "ব্রাজিল", "প্রধান", "পদত্যাগ", "ফুটবল" ],
  "automaticKeyPhrases" : [ "" ]
}