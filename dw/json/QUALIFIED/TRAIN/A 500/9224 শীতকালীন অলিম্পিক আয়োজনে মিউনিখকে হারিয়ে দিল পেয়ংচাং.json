{
  "docID" : 9224,
  "source" : "http://www.dw.com/",
  "lang" : "BN",
  "url" : "http://www.dw.com/bn/শীতকালীন-অলিম্পিক-আয়োজনে-মিউনিখকে-হারিয়ে-দিল-পেয়ংচাং/a-15216869",
  "title" : "শীতকালীন অলিম্পিক আয়োজনে মিউনিখকে হারিয়ে দিল পেয়ংচাং",
  "date" : "07.07.2011",
  "writter" : "",
  "categories" : [ "খেলাধুলা" ],
  "article" : "আগামী ২০১৮ সালের শীতকালীন অলিম্পিক হবে দক্ষিণ কোরিয়ার পেয়ংচাং শহরে৷ বুধবার তারা অলিম্পিক কমিটির ভোটাভুটিতে হারিয়ে দিয়েছে জার্মানির মিউনিখকে৷ এই নিয়ে টানা তৃতীয়বারের প্রচেষ্টায় সাফল্য দেখলো দক্ষিণ কোরিয়ার শহর পেয়ংচাং৷ এর আগে ক্যানাডার ভ্যাংকুবার ও রাশিয়ার সোশির কাছে হারতে হয়েছিল তাদের৷ তা সত্ত্বেও দমে যায়নি তারা৷ দক্ষিণ কোরিয়ার প্রেসিডেন্ট লি মিউং বাকের চমৎকার দক্ষতায় অলিম্পিক কমিটির সদস্য রাষ্ট্রগুলোর ভোট আদায় করতে সক্ষম হয় তারা৷ বুধবার ভোটাভুটির প্রথম রাউন্ডে ৯৫ জন সদস্যের মধ্যে ৬৩ জন ভোট দেন পেয়ংচাং এর পক্ষে৷ আর মিউনিখ পায় ২৫টি ভোট৷ অর্ধেকেরও বেশি ভোট পাওয়ায় প্রথম রাউন্ডেই নির্ধারিত হয়ে যায় আগামী ২০১৮ সালের শীতকালীন অলিম্পিকের স্বাগতিক শহর৷ ভোটাভুটির সময় উপস্থিত ছিলেন দক্ষিণ কোরিয়ার প্রেসিডেন্ট লি মিউং বাক৷ আন্তর্জাতিক অলিম্পিক কমিটির প্রধান জ্যাক রগ পেয়ংচাং শহরের নাম ঘোষণার পর উল্লাসে ফেটে পড়ে গোটা দক্ষিণ কোরিয়ার প্রতিনিধি দল৷ তার আগে চমৎকার ইংরেজিতে নিজ দেশের শহরের পক্ষে বক্তব্য রাখেন দক্ষিণ কোরীয় প্রেসিডেন্ট৷ জয়ের পর উচ্ছ্বসিত প্রেসিডেন্ট বাক বলেন, ‘‘আমরা একটি ভালো অলিম্পিক উপহার দেবো৷ এটা কোরীয়দের জন্য বিজয়৷'' উল্লেখ্য, এই প্রথমবারের মত জাপানের বাইরে এশিয়ার অন্য কোন দেশে শীতকালীন অলিম্পিক আয়োজিত হবে৷ ভোটাভুটির সময় মিউনিখের পক্ষে প্রচারণা চালাতে উপস্থিত ছিলেন জার্মান প্রেসিডেন্ট ক্রিস্টিয়ান ভুল্ফ৷ তবে শেষ পর্যন্ত তা সফল হয়নি৷ এছাড়া ছিলেন জার্মানির আরও নামকরা কয়েকজন ক্রীড়াবিদ৷ তাদের একজন গের্ড শ্যোনেফেল্ডার বলেন, ‘‘আমরা যতটুকু সম্ভব ভালো করে উপস্থাপন করেছিলাম৷ তাই মিউনিখ নির্বাচিত না হওয়াতে এটা মেনে নেওয়া কঠিন৷'' এদিকে অলিম্পিক কমিটির প্রধান জ্যাক রগ নিজেই বলছেন, পেয়ংচাং নির্বাচিত হওয়ায় তিনিও বেশ অবাক হয়েছেন৷ গত দুই বার ব্যর্থ হওয়ার পর এবার প্রথম রাউন্ডেই তারা এভাবে পার হয়ে যাবে তিনি নিজেও সেটা ভাবতে পারেননি৷ যাই হোক, এশিয়ার জন্য আরও একটি সুখবর নিয়ে আসলো দক্ষিণ কোরিয়া৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "পেয়ংচাং", "অলিম্পিক", "হারিয়ে", "শীতকালীন", "মিউনিখকে" ],
  "automaticKeyPhrases" : [ "" ]
}