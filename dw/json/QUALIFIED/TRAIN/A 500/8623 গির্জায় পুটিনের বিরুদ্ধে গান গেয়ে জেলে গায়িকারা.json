{
  "docID" : 8623,
  "source" : "http://www.dw.com/",
  "lang" : "BN",
  "url" : "http://www.dw.com/bn/গির্জায়-পুটিনের-বিরুদ্ধে-গান-গেয়ে-জেলে-গায়িকারা/a-16131929",
  "title" : "গির্জায় পুটিনের বিরুদ্ধে গান গেয়ে জেলে গায়িকারা",
  "date" : "30.07.2012",
  "writter" : "",
  "categories" : [ "বিনোদন" ],
  "article" : "গির্জায় ঢুকে রুশ প্রেসিডেন্ট ভ্লাদিমির পুটিনের বিরুদ্ধে প্রতিবাদের গান গেয়ে গত ৫ মাস ধরে কারাবন্দি রাশিয়ার ৩ তরুণী৷ সর্বোচ্চ ৭ বছরের কারাদণ্ডের আশঙ্কা রয়েছে৷ জনপ্রিয় সংগীতের জগতে এমন অনেক ধারা রয়েছে, যা ঠিক সবার ভালো লাগার মতো নয়৷ যেমন হেভি মেটাল, পাংক রক'এর মতো সংগীত৷ এমন কনসার্টে দেখা যায় শুধু তাদের, যারা এই ধরণের সংগীত পছন্দ করে৷ রাশিয়ার মতো দেশেও এমন ধারার সংগীতের অনেক ভক্ত রয়েছে৷ রয়েছে ব্যান্ড'ও৷ যেমন ‘পুসি রায়ট'৷ এই পাংক ব্যান্ড'এর ৩ তরুণীর বিরুদ্ধে ৭ বছর পর্যন্ত কারাদণ্ডের রায় দিতে পারে মস্কোর এক আদালত৷ তাদের অপরাধ, রুশ প্রেসিডেন্ট ভ্লাদিমির পুটিন'এর বিরুদ্ধে প্রতিবাদ বিক্ষোভ প্রদর্শন৷ মস্কোর প্রধান ক্যাথিড্রালে তারা ‘পাংক প্রেয়ার' বা প্রার্থনার ঢঙে পুটিন'এর সমালোচনা করার দুঃসাহস দেখিয়েছিলেন৷ বিনা অনুমতিতে তারা মুখোশ পরে গির্জায় ঢুকে মেরি মাতার সামনে গাইতে শুরু করে, ‘পুটিন'কে তাড়িয়ে দাও'৷ মারিয়া আলিওখিনা, দাদেজদা তলোকনিকোভা ও ইয়েকতারিনা সামুটসেভিচ – বয়স যথাক্রমে ২৪, ২২ ও ২৯৷ সোমবার তাদের আদালতে হাজির করা হয়েছে৷ গত প্রায় ৫ মাস ধরে তারা বিচারের অপেক্ষায় কারাবন্দি ছিল৷ উপস্থিত ভক্তরা তাদের প্রতি জোরালো সমর্থন প্রকাশ করেছে৷ বিচারপতির জেরার মুখে তাদের নিজেদের সম্পর্কে অনেক তথ্য জানাতে হয়েছে৷ ‘পুসি রায়ট' গোষ্ঠীর গায়িকারা অবশ্য হুলিগ্যানিজম'এর অভিযোগ অস্বীকার করেছে৷ ‘পুসি রায়ট'এর বিচার নিয়ে রাশিয়া দ্বিধাবিভক্ত৷ পুটিন'কে নিয়ে মস্করা করলে তার পরিণাম যে ভয়াবহ হতে পারে, এটা খুব একটা বিস্ময়কর কোনো ঘটনা নয়৷ কিন্তু গির্জার ভিতরে ‘পাংক প্রেয়ার' গাওয়ার কারণে অত্যন্ত রুষ্ট রুশ অর্থোডক্স গির্জার প্রধান প্যাট্রিয়ার্ক কিরিল৷ এমনকি ধর্মের অবমাননার দায়ে রক্ষণশীল মহল তাদের বিরুদ্ধে কড়া শাস্তির দাবি জানিয়েছে৷ কিন্তু পুটিন'এর বিরুদ্ধে প্রতিবাদের জন্য গির্জাকে বেছে নেওয়ারও কারণ রয়েছে৷ প্রতিষ্ঠান হিসেবে রুশ অর্থোডক্স গির্জা যেভাবে অন্ধের মতো পুটিন'এর প্রতি সমর্থন জানিয়ে আসছে, বিক্ষুব্ধরা তার বিরুদ্ধেও কড়া সমালোচনা করে থাকে৷ গায়িকারা জানিয়েছে, কারো ধর্মীয় ভাবাবেগে আঘাত লেগে থাকলে তারা দুঃখিত৷ এটা তাদের উদ্দেশ্য ছিল না৷ মানবাধিকার সংস্থা অ্যামনেস্টি ইন্টারন্যাশানাল অভিযুক্তদের মুক্তির দাবি জানিয়েছে৷ তাদের মধ্যে দু'জনের ছোট সন্তান রয়েছে৷ শান্তিপূর্ণ প্রতিবাদের কারণে এমন কড়া শাস্তি কাম্য নয় বলে মনে করে অ্যামনেস্টি৷ এসবি / ডিজি (রয়টার্স,ডিপিএ, এপি)",
  "manualKeyPhrases" : [ "গির্জায়", "বিরুদ্ধে", "গান", "গায়িকারা", "গেয়ে", "পুটিনের" ],
  "automaticKeyPhrases" : [ "" ]
}