{
  "docID" : 9327,
  "source" : "http://www.dw.com/",
  "lang" : "BN",
  "url" : "http://www.dw.com/bn/সুইস-চলচ্চিত্র-উৎসবে-জুরি-গোলাম-রাব্বানি/a-15837765",
  "title" : "সুইস চলচ্চিত্র উৎসবে জুরি গোলাম রাব্বানি",
  "date" : "26.03.2012",
  "writter" : "",
  "categories" : [ "বিনোদন" ],
  "article" : "সুইজারল্যান্ডে ফ্রিবুয়র শহরে অনুষ্ঠিত চলচ্চিত্র উৎসবে আন্তর্জাতিক জুরি হিসেবে রয়েছেন বাংলাদেশের চলচ্চিত্র নির্মাতা গোলাম রাব্বানি বিপ্লব৷ চলতি উৎসবে আন্তর্জাতিক জুরিমণ্ডলীর মোট সদস্য সংখ্যা পাঁচ৷ ফ্রিবুয়র চলচ্চিত্র উৎসবে বাংলা ছবির প্রদর্শনী এবারই প্রথম নয়৷ এর আগে একাধিক বাংলা চলচ্চিত্র এই উৎসবে প্রদর্শিত হয়েছে৷ তবে চলতি বছর একসঙ্গে আটটি বাংলা ছবি প্রদর্শন করা হচ্ছে এই উৎসবে৷ একইসাথে বাংলাদেশি চলচ্চিত্র নির্মাতা গোলাম রাব্বানী বিপ্লব আন্তর্জাতিক জুরি সদস্য হিসেবে রয়েছেন এই উৎসবের ২৬তম আসরে৷ বিপ্লব এই প্রসঙ্গে ডয়চে ভেলেকে বলেন, ‘‘আমি এই উৎসবের প্রধান জুরিমণ্ডলীর সদস্য হিসেবে কাজ করছি৷ এর আগে আরো কয়েকজন বাঙালি বিভিন্ন সংগঠনের পক্ষে জুরি হিসেবে এই উৎসবে অংশগ্রহণ করেছিলেন৷ আন্তর্জাতিক জুরিমণ্ডলীতে কোন বাঙালি সদস্য এটাই প্রথম৷'' আন্তর্জাতিক জুরিমণ্ডলীতে আরো আছেন ফরাসি চলচ্চিত্র সমালোচক জ্যাকি গোল্ডবার্গ, ইরানের চলচ্চিত্র নির্মাতা সেপিদাহ ফার্সি ও মোহাম্মদ রাসুলোফ এবং সুইস সংগীত তারকা ফ্রানৎস ট্রিকলার। বিপ্লব বলেন, ‘‘আন্তর্জাতিক চলচ্চিত্র উৎসবে যখন কোন দেশকে ফোকাস করা হয়, তখন শুধু সেই দেশের ছবিই প্রদর্শন করা হয়না, একইসঙ্গে প্রদর্শিত ছবি সম্পর্কে নানা ধরনের আলোচনা, সেমিনারের আয়োজন করা হয়৷ পাশাপাশি ফোকাসে থাকা দেশের চলচ্চিত্র নির্মাতাদেরকেও দর্শকদের সামনে উপস্থাপন করা হয়৷ ফ্রিবুয়র আন্তর্জাতিক চলচ্চিত্র উৎসবেও একইভাবে আমাদেরকে আমন্ত্রণ জানানো হয়েছে৷'' অতীতে এই উৎসবে বাংলা চলচ্চিত্রের অংশগ্রহণ প্রসঙ্গে তিনি বলেন, ‘‘২০০১ সালে কীর্তনখোলা এবং ২০০৪ সালে শঙ্খনদ এই চলচ্চিত্র উৎসবে প্রদর্শন করা হয়৷ এই দুটো ছবিরই প্রযোজক আবু সাইদ৷ এছাড়া গত বছর মোস্তফা সারোফার ফারুকির ‘থার্ড পারসন সিঙ্গুলার নাম্বার' ছবিটি এই উৎসবে প্রদর্শন করা হয়৷'' ফ্রিবুয়র উৎসবে এবছর বারোটি ছবি প্রতিযোগিতা বিভাগে লড়াই করছে৷ এগুলো হচ্ছে, ১১ ফ্লাওয়ার্স, আসমা, কাউন্টডাউন, হানি পুপু, ফেবল অব দ্য ফিশ, লাকি, নেভার টু লেট, ইন দ্য ওপেন, দ্য লাস্ট ফ্রাইডে, ওয়ান টু ওয়ান, দ্য লাস্ট ক্রিস্টেরোস এবং ইস্তোরিয়াস কে সি এক্সিসটেম৷ বলাবাহুল্য চলতি বছর উৎসবের প্রতিযোগিতা অংশে কোন বাংলা ছবি নেই৷ এদিকে, রবিবার সন্ধ্যায় চলচ্চিত্র উৎসবে বাংলা ছবি রানওয়ে'র ইউরোপীয় প্রিমিয়ার অনুষ্ঠিত হয়৷ ছবিটির পরিচালক ছিলেন তারেক মাসুদ৷ গত বছর ঢাকার কাছে এক সড়ক দুর্ঘটনায় নিহত হন তারেক মাসুদ এবং রানওয়ে ছবির ডিরেক্টর অব ফটোগ্রাফি মিশুক মুনির৷ রানওয়ে প্রদর্শন শেষে এক আলোচনায় বাংলাদেশের চলচ্চিত্র নির্মাতারা জানান, বাধাবিপত্তি সত্ত্বেও বাংলা চলচ্চিত্র ক্রমশই এগিয়ে যাচ্ছে৷ ভিন্নধারার বাংলা চলচ্চিত্রও ব্যবসা সফল হচ্ছে, যার সাম্প্রতিক উদাহরণ হচ্ছে ‘মনপুরা' ছবিটি৷ তবে বাংলা ছবির প্রসারে সরকারের আরো সহায়তা প্রয়োজন বলেও মত প্রকাশ করেন উৎসবে অংশ নেওয়া চলচ্চিত্র নির্মাতা এনামুল করিম নির্ঝর, গিয়াসউদ্দিন সেলিম এবং গোলাম রাব্বানি বিপ্লব৷ প্রতিবেদন: আরাফাতুল ইসলাম, ফ্রিবুয়র, সুইজারল্যান্ড সম্পাদনা: সঞ্জীব বর্মন",
  "manualKeyPhrases" : [ "শঙ্খনদ", "ফ্রিবুয়র", "তারেক মাসুদ", "কীর্তনখোলা", "সুইজারল্যান্ড", "গোলাম রাব্বানি" ],
  "automaticKeyPhrases" : [ "" ]
}