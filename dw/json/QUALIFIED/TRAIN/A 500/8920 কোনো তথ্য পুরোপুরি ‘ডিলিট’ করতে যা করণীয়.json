{
  "docID" : 8920,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোনো-তথ্য-পুরোপুরি-ডিলিট-করতে-যা-করণীয়/a-17527364",
  "title" : "কোনো তথ্য পুরোপুরি ‘ডিলিট’ করতে যা করণীয়",
  "date" : "29.03.2014",
  "writter" : "",
  "categories" : [ "বিজ্ঞান পরিবেশ" ],
  "article" : "কম্পিউটার বা মোবাইল থেকে কোন কিছু পুরোপুরি মোছা সহজ নয়৷ ডিলিট বাটন চেপে কিছু মোছার পর ‘রিসাইকেল বিন’ পরিষ্কার করে দিলেও হার্ডডিস্কে থেকে যায় সে সব তথ্য৷ তাই প্রয়োজন বাড়তি সতর্কতা৷ বিশেষজ্ঞরা বলছেন, স্বাভাবিক উপায়ে ডিলিট করা যেকোন তথ্য – তা কোন ফাইল, ছবি, ভিডিও বা অন্য যা কিছুই হোক না কেন – খুব সহজেই আবার পুনরুদ্ধার করা যায়৷ বিশেষ কিছু সফটওয়্যারের সহায়তায় তা করা সম্ভব৷ তাই জার্মান তথ্য সুরক্ষা কার্যালয় বিএসআই এর পরামর্শ হচ্ছে, কোন তথ্য মোছার পর হার্ডডিস্কের সেই স্থানে আবারো অন্য অপ্রয়োজনীয় তথ্য যোগ করা৷ এভাবে সাতবার করার পর সত্যিকার অর্থে কোনো তথ্য মোছা সম্ভব হয়৷ সাধারণ কম্পিউটার ব্যবহারকারীদের পক্ষে অবশ্য এই পদ্ধতি অনুসরণ সহজ নয়৷ আবার অনেক ক্ষেত্রে কিছু তথ্য সত্যিকার অর্থেই পুরোপুরি মুছে ফেলতে চান তারা৷ কেননা সে সব তথ্য অন্য কেউ পেয়ে গেলে বিপদের কারণ হতে পারে৷ তথ্য পুরোপুরি মুছে ফেলতে জার্মান বার্তাসংস্থা ডিপিএ কিছু সমাধান দিয়েছে৷ অ্যাপল ম্যাক ওএস এক্স এর সঙ্গে ‘বিল্টইন' টুলস রয়েছে যা কোন তথ্য পুরোপুরি মুছে ফেলতে সহায়তা করবে৷ তাই অ্যাপল ব্যবহারকারীরা নিশ্চিন্ত থাকতে পারেন৷ তবে উইন্ডোজ ব্যবহারকারীদের এজন্য আলাদা টুলস ব্যবহার করতে হবে৷ ‘সিক্লিনার' প্রোগ্রামটি এ ক্ষেত্রে বেশ সহায়ক৷ এই প্রোগ্রাম কম্পিউটার থেকে অপ্রয়োজনীয় ফাইলগুলো পুরোপুরি মুছে ফেলে৷ এজন্য হার্ডডিস্কের একই স্থানে বারংবার তথ্য যোগ করে প্রোগ্রামটি৷ ফলে একসময় মুছে ফেলতে চাওয়া তথ্য পুরোপুরি মুছে যায় হার্ডডিস্ক থেকে৷ ফাইল ডিলিট করার আরেকটি নির্ভরযোগ্য সফটওয়্যার হচ্ছে ‘ইরেজার'৷ হাইডি কম্পিউটারের তৈরি এই প্রোগ্রামটি ব্যবহার করে ডানপাশের মাউস বোতাম চেপে খুব সহজেই যেকোন তথ্য পুরোপুরি মুছে ফেলা সম্ভব৷ এছাড়া হার্ডডিস্ক ফর্মাট করেও তথ্য পুরোপুরি মুছে ফেলা যায়৷ বলাবাহুল্য, বর্তমান যুগে স্পর্শকাতর তথ্য শুধু কম্পিউটারেই নয়, মুঠোফোনেও থাকে৷ অনেক সময় মুঠোফোন ‘ফ্যাক্টরি সেটিংস'-এ ফিরিয়ে আনলেও অনেক তথ্য পুরোপুরি মুছে যায় না৷ এ ক্ষেত্রে ইউএসবি পোর্টের মাধ্যমে মুঠোফোনকে কম্পিউটারের সঙ্গে যুক্ত করে ‘সিক্লিনার' বা ‘ইরেজার' ব্যবহার করে স্পর্শকাতর তথ্য পুরোপুরি মোছা সম্ভব৷ আর মুঠোফোনে সঙ্গে থাকা মেমরি কার্ডের সব তথ্য মুছতে সেটি ফর্মাট করে ফেলুন৷ এআই / এসবি (ডিপিএ)",
  "manualKeyPhrases" : [ "ডিলিট", "হার্ডডিস্ক", "তথ্য", "কম্পিউটার", "বিএসআই" ],
  "automaticKeyPhrases" : [ "" ]
}