{
  "docID" : 8807,
  "source" : "http://www.dw.com/",
  "lang" : "BN",
  "url" : "http://www.dw.com/bn/অর্গানিক-প্লাস্টিক-তৈরিতে-গবেষকদের-তোড়জোড়/a-17172595",
  "title" : "অর্গানিক প্লাস্টিক তৈরিতে গবেষকদের তোড়জোড়",
  "date" : "22.10.2013",
  "writter" : "ফাবিয়ান স্মিড্ট/এপিবি",
  "categories" : [ "বিজ্ঞান পরিবেশ" ],
  "article" : "তেল ছাড়া অন্যান্য উপাদান থেকেও তৈরি হচ্ছে প্লাস্টিক, যদিও সংখ্যার হিসেবে তার পরিমাণ মাত্র ১ শতাংশ৷ তবে বিভিন্ন জৈবিক উপাদান থেকে প্লাস্টিক তৈরির উদ্যোগ ক্রমশ বাড়ছে বলেই জানিয়েছেন গবেষকরা৷ এ বছর জার্মানির ডুসেলডর্ফ শহরে বার্ষিক রাবার ও প্লাস্টিক বিষয়ক লায় নিজের উদ্ভাবিত কিছু পণ্য নিয়ে হাজির হয়েছিলেন প্রকৌশলী মানফ্রেড রিঙ্ক৷ তিনি ডয়চে ভেলেকে জানালেন, রসায়নবিদদের জন্য কার্বন ডাই-অক্সাইডের সি বা কার্বন খুবই মজার বিষয়৷ তেলের প্রাথমিক উপাদান এটি, এমনকি প্লাস্টিকেরও৷ কেননা এই প্লাস্টিক তেল থেকেই তৈরি হয়৷ আর এ কারণেই কার্বন ডাই-অক্সাইড থেকে কার্বন পুনরুদ্ধার এবং তা থেকে নতুন পদার্থ তৈরিতে বিজ্ঞানীদের আগ্রহী করে তুলেছে৷ মানফ্রেড রিঙ্ক জানান, গত কয়েক বছর ধরে তাঁরা এ নিয়ে কাজ করছেন এবং তেল-ছাড়া প্লাস্টিক তৈরির স্বপ্নপূরণের দ্বারপ্রান্তে চলে এসেছেন৷ আরডাব্লিউটিএইচ আখেন বিশ্ববিদ্যালয়ের গবেষকদের সাথে একজোট হয়ে কাজ করছেন তাঁরা৷ এর প্রাথমিক গবেষণায় ব্যাপক উন্নতি হয়েছে বলেও জানান এই প্রকৌশলী৷ রিঙ্ক এবং তাঁদের দলের গবেষকদের গুরুত্বপূর্ণ কাজটি ছিল কার্বন ডাই-অক্সাইডকে এমন ভাবে বিভক্ত করা, যাতে এদের শক্তির ক্ষয় হয়৷ সাধারণত, বিশেষ কিছু ব্যাকটেরিয়ায় পাওয়া যায় এমন কিছু এনজাইম ও প্রোটিন থেকে এই কথাকথিত ‘ইকোনমি অফ এনার্জি' পাওয়া যায়৷ ৩০ থেকে ৪০ ডিগ্রি সেলসিয়াস তাপমাত্রায় এই এনজাইমগুলোর রূপান্তর ঘটে৷ লক্ষ্য করার মতো বিষয় হলো, এই তাপমাত্রায় যে বস্তুটি উৎপন্ন হয় তা হয় পরিবেশ বান্ধব৷ তাই গবেষক দলটি আগামী ২০১৫ সালের মধ্যে কার্বন ডাই-অক্সাইডকে ভেঙে যে কার্বন হয় তা দিয়ে প্রাথমিকভাবে প্লাস্টিক পণ্য বাজারে আনার পরিকল্পনা করছে৷ ফ্রাউনহোফার ইনস্টিটিউট ফর ইন্টারফেসিয়াল ইঞ্জিনিয়ারিং অ্যান্ড বায়োটেকনোলজির গবেষক টোবিয়াস গ্যার্টনার একই ধরনের কাজ হাতে নিয়েছেন, তবে তাঁর কাজ একটু ভিন্ন৷ তিনি কার্ব নয়, আর্বজনা থেকে প্লাস্টিক তৈরির কাজে হাত দিয়েছেন৷ কাঠের লিগনিনকে ভেঙে ছোট ছোট টুকরা করে সেটিকে পলিমারে পরিবর্তন করছেন তিনি৷ গ্যার্টনার যেসব পদার্থ নিয়ে কাজ করেন তার মধ্যে রয়েছে কমলার খোসাও৷ তিনি বলেন, প্রকৃতি এই উপাদানগুলোকে আগে থেকেই একটি কাঠামো দিয়েছে৷ ইউরোপে প্রতি বছর এসব আবর্জনা থেকে কয়েক হাজার টন প্লাস্টিক উৎপাদন হচ্ছে৷ বলা বাহুল্য, বিভিন্ন উৎস থেকে নানা রকম প্লাস্টিক উৎপাদন হয়৷ টেক্সাইল খাতেও ব্যবহার হচ্ছে এই পদ্ধতি৷ পোস্টডাম শহরের ফ্রাউনহোফার ইনস্টিটিউট ফর অ্যাপ্লায়েড পলিমার রিসার্চের প্রকৌশলী রাইনার রিম ডয়চে ভেলেকে বলেন, পুরোনো পাউরুটি থেকে একরকম ল্যাকটিক অ্যাসিড বের হয়, যাকে পলিল্যাকটিক অ্যাসিডে রূপান্তর করে পাউরুটি রাখার জন্য এক ধরনের প্লাস্টিক ব্যাগ বানানো যায়৷",
  "manualKeyPhrases" : [ "প্রকৌশলী", "তৈরি", "প্লাস্টিক", "গবেষক", "ডুসেলডর্ফ" ],
  "automaticKeyPhrases" : [ "" ]
}