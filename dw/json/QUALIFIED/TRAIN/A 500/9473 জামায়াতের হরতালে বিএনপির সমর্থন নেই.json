{
  "docID" : 9473,
  "source" : "http://www.dw.com/",
  "lang" : "BN",
  "url" : "http://www.dw.com/bn/জামায়াতের-হরতালে-বিএনপির-সমর্থন-নেই/a-16870640",
  "title" : "জামায়াতের হরতালে বিএনপির সমর্থন নেই",
  "date" : "10.06.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "কিছু বিচ্ছিন্ন কিছু ঘটনা ছাড়া জামায়াতের হরতালে জনজীবনে তেমন কোনো প্রভাব পড়েনি৷ রাজধানীতে যানবাহন চলাচল ছিল প্রায় স্বাভাবিক৷ বিএনপি বলেছে, এর সঙ্গে তাদের বা ১৮ দলীয় জোটের কোনো সম্পর্ক নেই৷ জামায়াতের সোমবারে হরতাল আদালত অবমাননার দায়ে দণ্ডপ্রাপ্ত ৩ নেতাকে দণ্ড দেয়ার প্রতিবাদে৷ তারা হলেন জামায়াতে সেক্রেটারি জেনারেল রফিকুল ইসলাম খান, কর্মপরিষদ সদস্য হামিদুর রহমান আযাদ এমপি এবং সেলিম উদ্দিন৷ এই হরতালে তেমন সাড়া মেলেনি৷ ঢাকার জনজীবন প্রায় স্বাভাবিক ছিল৷ জামায়াতের হরতালের সমর্থনে ঢাকায় জামায়াত শিবিরের নেতা-কর্মীদের মিছিল বা পিকেটিং করতেও দেখা যায়নি৷ পুরনো ঢাকায় কিছুটা পিকেটিং-এর চেষ্টা করলে পুলিশ ৫ শিবির কর্মীকে গ্রেফতার করে৷ এদিকে শাহবাগে জাগরণ মঞ্চের জামায়াতের হরতাল বিরোধী মিছিলের পর সেখানে ২টি ককটেল বিস্ফোরিত হয়৷ এই বিস্ফোরণের জন্য জামায়াত-শিবিরকে দায়ী করা হয়েছে৷ ঢাকার বাইরে সিরাজগঞ্জে হরতাল সমর্থকরা পুলিশের গাড়িতে হামলা চালায়৷ তাদের ককটেল হামলায় ২ পুলিশ সদস্য আহত হয়েছেন৷ তারা সেখানে ২০টি গাড়ি ভাঙচুর করেছে৷ এদিকে জামায়াতের সোমবারের হরতালে প্রধান বিরোধী দল বিএনপি কোনো সমর্থন দেয়নি৷ বিএনপি'র চেয়ারপার্সনের উপদেষ্টা শামসুজ্জামান দুদু ডয়চে ভেলেকে জানান, ‘‘জামায়াত হরতাল ডেকেছে তাদের নিজস্ব বিষয় নিয়ে৷ ১৮ দলীয় জোট যে দাবিতে আন্দোলন করছে, তার সঙ্গে এই দাবির কোন সম্পর্ক নেই৷ জামায়াত হরতাল ডাকার আগে বিএনপির সঙ্গে আলোচনা করেনি, চায়নি জোটের সমর্থন৷ ফলে সমর্থন দেয়ার প্রশ্ন আসেনা৷ আর জোটভুক্ত যে কোনো দল চাইলে তাদের নিজ দলীয় দাবিদাওয়া নিয়ে আলাদা আন্দোলন করতে পারে, কর্মসূচি দিতে পারে, এতে কোন বাধা নেই৷'' জামায়াতের এই হরতাল কেন ঢিলেঢালা – তা জানতে জামায়াতের কোন নেতাকেই পাওয়া যায়নি৷ তবে জানা গেছে, জামায়াতের শীর্ষ নেতারা এখন কারাগারে৷ মধ্যম সারির নেতা, যারা এখনো কারাগারে যাননি, তারা আছেন আত্মগোপনে৷ সারা দেশে জামায়াত শিবিরের কর্মীদের বড় একটি অংশও এখন কারাগারে আছে৷ ফলে হুংকার বড় হলেও হরতাল সফল করার মত শক্তি এখন আর তাদের নেই৷ তবে জামায়াতে ইসলামীর ওয়েবসাইটে হরতাল সফলের দাবি করা হয়েছে৷ সেখানে হরতাল এবং হরতালের সমর্থনে তাদের কর্মতত্‍পরতার খবর আছে৷ তারা এখন হরতালসহ নানা কর্মসূচিও ঘোষণা করে ওয়েবসাইটের মাধ্যমে৷ এদিকে আইন প্রতিমন্ত্রী কামরুল ইসলাম জানিয়েছেন, জামায়াতের এমপি হামিদুর রহমান আযাদের ৩ মাসের কারাদণ্ড হওয়ায় তিনি সংসদ সদস্যপদ হারাতে পারেন৷ হামিদুর রহমান আযাদ এখন পলাতক আছেন৷ (প্রতিবেদনে ব্যবহৃত ছবিগুলো ফাইল থেকে নেয়া)",
  "manualKeyPhrases" : [ "জামায়াত", "প্রভাব", "বিএনপি", "সমর্থন", "হরতাল" ],
  "automaticKeyPhrases" : [ "" ]
}