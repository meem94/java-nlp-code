{
  "docID" : 9913,
  "source" : "http://www.dw.com/",
  "lang" : "BN",
  "url" : "http://www.dw.com/bn/এরশাদের-না-অপেক্ষায়-আ-লীগ-সতর্ক-বিএনপি/a-17268221",
  "title" : "এরশাদের ‘না’, অপেক্ষায় আ. লীগ, সতর্ক বিএনপি",
  "date" : "03.12.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "মনোনয়নপত্র দাখিলের পরদিন এরশাদ বললেন জাতীয় পার্টি নির্বাচনে যাবে না৷ পরিবেশ নেই এটাই নির্বাচন থেকে দলকে প্রত্যাহারের কারণ৷অবশ্য নির্বাচনকালীন সরকারে থাকা সাত মন্ত্রী, প্রতিমন্ত্রী ও উপদেষ্টা কি করবেন তা জানাননি তিনি৷ মঙ্গলবার সংবাদ সম্মেলনে এরশাদ বলেন তাঁর দল নির্বাচনে যাবে না৷ যারা মানোনয়নপত্র দাখিল করেছেন তাদের তা প্রত্যাহারের নির্দেশ দেয়া হয়েছে বলেও জানান তিনি৷ এরশাদ বলেন, ‘‘সব দল নির্বাচনে না গেলে আমি নির্বাচনে যাব না৷ বলেছিলাম সুষ্ঠু, অবাধ ও নিরাপদ নির্বাচন অনুষ্ঠিত হলে আমরা নির্বাচনে থেকে যাব৷ কিন্তু বাস্তবে দেখা যাচ্ছে পরিস্থিতি আরো ঘোলাটে হচ্ছে৷ এই পরিস্থিতিতে আমাকে নির্বাচন থেকে সরে দাঁড়াতে হলো৷ এখন দেশের অনিশ্চিত গন্তব্য কোথায় গিয়ে থামবে, তা শুধু সর্বশক্তিমান আল্লাহই জানেন''৷ তবে নির্বাচনকালীন সরকারে জাতীয় পার্টির মন্ত্রী, প্রতিমন্ত্রী এবং উপদেষ্টারা পদত্যাগ করবেন কিনা সাংবাদিকরা জানতে চাইলে তিনি বলেন , ‘‘এ বিষয়ে পরে জানাবো''৷ এদিকে এরশাদের এই ঘোষণায় রাজনৈতিক মহলসহ সাধারণ মানুষের মধ্যে ব্যাপক চাঞ্চল্যের সৃষ্টি হলেও সরকারকে বাইরে থেকে তেমন উদ্বিগ্ন মনে হচ্ছে না৷ যোগাযোগমন্ত্রী ওবায়দুল কাদের বলেছেন, ‘‘এরশাদের এই বক্তব্যকে লেটেস্ট মনে করার কোনো কারণ নেই৷ লেটেস্ট বক্তব্যেরও লেটেস্ট থাকতে পারে৷'' ওবায়দুল কাদের বলেন মনোনয়নপত্র প্রত্যাহারের শেষ দিন ১৩ ডিসেম্বর৷ সেই দিন পর্যন্ত তিনি রাজনৈতিক পরিস্থিতি বুঝতে সবাইকে অপেক্ষা করতে বলেন৷ আরেক প্রশ্নের জবাবে তিনি বলেন দেশে জরুরি অবস্থা জারির মতো পরিবেশ এখনো তৈরি হয়নি৷ আরেক মন্ত্রী তোফায়েল আহমেদ বলেছেন, এরশাদ শেষ কথা বলে ফেলেছেন এমন ভাবার কোনো কারণ নেই৷ তিনি বলেন এরশাদ এই সিদ্ধান্ত দলের সবার সঙ্গে কথা বলে নেননি৷ জাতীয় পার্টির অনেক নেতার সঙ্গেই কথা হয়েছে৷ তাই কি হয় তা দেখার জন্য আরো অপেক্ষা করতে বলেন তিনি৷ জাতীয় পার্টি নির্বাচনে না থাকলে নির্বাচন একতরফা হয়ে যাবে কিনা এমন প্রশ্নের জবাবে তোফায়েল বলেন, ‘‘একতরফা হবে কেন? ১,১০০ জন প্রার্থী হয়েছেন''৷ গ্রহণযোগ্যতার প্রশ্নে তিনি বলেন, ‘‘ভোটারের উপস্থিতির ওপর নির্বাচনের গ্রহণযোগ্যতা নির্ভর করে৷ আর নির্বাচনের বিকল্প কিছু নাই৷ আমরা চাই বিএনপিও এই নির্বাচনে অংশগ্রহণ করুক''৷ এদিকে নির্বাচন বর্জনের ঘোষণায় বিরোধী দল বিএনপি উল্লসিত হলেও তারা বেশ সতর্ক৷ বিএনপির স্থায়ী কমিটির সদস্য মাহবুবুর রহমান সংবাদ মাধ্যমকে জানান, জাতীয় পার্টি নির্বাচন থেকে সরে দাঁড়ানোয় নির্বাচন প্রক্রিয়া আরো বিশ্বাসযোগ্যতা হারালো৷ তবে এরশাদের মন্ত্রীদের পদত্যাগ এবং সরকারবিরোধী আন্দোলনে শামিল না হওয়া পর্যন্ত এরশাদকে বিশ্বাস করতে পারছে না বিরোধী দল৷",
  "manualKeyPhrases" : [ "এরশাদ", "জাতীয় পার্টি", "দাখিল", "নির্বাচন", "মন্ত্রী", "পরিবেশ" ],
  "automaticKeyPhrases" : [ "" ]
}