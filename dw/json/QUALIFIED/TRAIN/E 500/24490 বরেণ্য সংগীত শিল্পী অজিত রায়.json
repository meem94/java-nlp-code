{
  "docID" : 24490,
  "source" : "http://www.dw.com/",
  "lang" : "BN",
  "url" : "http://www.dw.com/bn/বরেণ্য-সংগীত-শিল্পী-অজিত-রায়/a-15371367",
  "title" : "বরেণ্য সংগীত শিল্পী অজিত রায়",
  "date" : "08.09.2011",
  "writter" : "Sanjiv Burman",
  "categories" : [ "সমাজ সংস্কৃতি" ],
  "article" : "বাংলাদেশ সংগীত জগতের এক মহারথী অজিত রায় চির বিদায় নিলেন ৪ সেপ্টেম্বর৷ রবীন্দ্রসংগীতের এই নামি শিল্পী গণসংগীতও গেয়েছেন সমান দাপটে৷ রেখে গেছেন তাঁর সুরারোপিত গানের এক বিরাট সম্ভার৷ অজিত রায় ছিলেন একাধারে গায়ক, সুরকার ও সংগীত পরিচালক৷ তাঁর সংগীতের মধ্য দিয়ে চিরস্মরণীয় হয়ে থাকবেন তিনি বাংলার আপামর জনতার মনে৷ তাঁর গভীর কণ্ঠসম্পদের গুণে দেশে বিদেশে পেয়েছেন তিনি অসাধারণ সমাদর৷                                                                           অজিত রায়ের  জন্ম ১৯৩৮ সালের ২৯ জুন রংপুরে৷ বাবা ছিলেন সরকারি কর্মকর্তা, মা কনিকা রায় রবীন্দ্রসংগীত শিল্পী ও স্কুল শিক্ষয়িত্রী৷ খুব ছোটবেলা থেকেই মায়ের কাছে গানে তালিম নেন তিনি৷ মাধ্যমিক শিক্ষা শেষ করে ষাটের দশকে অজিত রায় চলেআসেন ঢাকায়৷ ৬৩ সাল থেকে ঢাকা রেডিওতে গান গাইতে শুরু করেন৷ টেলিভিশনেও গান গেয়েছেন৷ বেশির ভাগই রবীন্দ্রসংগীত৷ ষাটের দশকের শেষ পর্বের উত্তাল সময়ে নানা সাংস্কৃতিক সমাবেশে গণসংগীত পরিবেশন করে অজিত রায় ব্যাপক জনপ্রিয়তা পান৷ চলচ্চিত্রের প্লে-ব্যাক গায়ক হিসেবে গান গেয়েছেন তিনি, ‘সুরজ মিয়া' নামের একটি ছবিতে অভিনয়ও করেন অজিত রায়৷                                          ১৯৭১ সালে স্বাধীনতা যুদ্ধের সময় কলকাতায় স্বাধীন বাংলা বেতার কেন্দ্রে যোগ দেন অজিত রায়৷ তিনি ছিলেন এই বেতার কেন্দ্রের অন্যতম প্রধান সুরকার ও শিল্পী এবং অন্যতম সংগঠক৷ এ সময় তাঁর সুরারোপিত একাধিক গান বাংলাদেশের অবরুদ্ধ মানুষদের ও মুক্তি যোদ্ধাদের দিয়েছে উদ্দীপনা, অনুপ্রেরণা৷        স্বাধীনতা পদক সহ আরো বহু সম্মাননায় ভূষিত হয়েছেন বহুমুখি প্রতিভার অধিকারী এই সংগীতকার৷ দীর্ঘদিন ধরে দুরারোগ্য ফুসফুসের ক্যান্সারের সংগে লড়াই করে অবশেষে ৪ সেপ্টেম্বর ৭৩ বছর বয়সে শেষ নিঃশ্বাস ত্যাগ করেন বরেণ্য সংগীত শিল্পী  অজিত রায়৷                                প্রতিবেদন: মারুফ আহমদ সম্পাদনা: আব্দুল্লাহ আল-ফারূক",
  "manualKeyPhrases" : [ "শিল্পী", "গণসংগীত", "রায়", "সংগীত", "বাংলাদেশ", "অজিত" ],
  "automaticKeyPhrases" : [ "" ]
}