{
  "docID" : 18730,
  "source" : "http://www.dw.com/",
  "lang" : "BN",
  "url" : "http://www.dw.com/bn/আগামী-মাসেই-পদ্মা-সেতুর-টেন্ডার-আহ্বান-করা-হবে/a-16257943",
  "title" : "‘আগামী মাসেই পদ্মা সেতুর টেন্ডার আহ্বান করা হবে’",
  "date" : "25.09.2012",
  "writter" : "",
  "categories" : [ "বিশ্ব" ],
  "article" : "আর ভিত্তিপ্রস্তর স্থাপন করা হবে মে মাসে৷ সরকার পদ্মা সেতু প্রকল্প বাস্তবায়নে এরকম একটি রোডম্যাপ তৈরি করেছে বলে জানান অর্থমন্ত্রী আবুল মাল আব্দুল মুহিত৷ বলেন, সরকারের এই রোডম্যাপ সব উন্নয়ন সহযোগীকে জানানো হয়েছে৷ পদ্মা সেতু প্রকল্প বাস্তবায়নে একটি রোডম্যাপ তৈরি করেছে সরকার৷ বিশ্বব্যাংক ফিরে আসার সিদ্ধান্ত নেয়ায় এই রোডম্যাপ অনুযায়ী সেতুর কাজ এগিয়ে নিতে চায় সরকার৷ অর্থমন্ত্রী আবুল মাল আব্দুল মুহিত জানিয়েছেন, পুরনো চুক্তি অনুযায়ী যেহেতু বিশ্বব্যাংক কাজ করবে, তাই দ্রুতই সেতু প্রকল্পের কাজ এগিয়ে নেয়া যাবে৷ তিনি জানান, আগামী মাসের শেষ দিকে পদ্মা সেতুর টেন্ডার আহ্বান করা হবে৷ আর ভিত্তিপ্রস্তর স্থাপন করা হবে মে মাসে৷ তিনি জানান, টেন্ডার প্রক্রিয়া ইতিমধ্যেই চূড়ান্ত হয়েছে৷ বিশ্বব্যাংক এখনও যাচাই বাছাইয়ের কাজ করছে৷ তিনি জানান, সরকারের এই রোডম্যাপের কথা বিশ্বব্যাংকসহ উন্নয়ন সহযোগীদের জানিয়ে দেয়া হয়েছে৷ তাদের প্রতিনিধিরা এজন্য ঢাকায় আসছেন৷ তিনি জানান, দুর্নীতির অভিযোগ তদন্তের জন্য সেতু প্রকল্প বাস্তবায়ন থেমে থাকবেনা৷ দু'টি কাজ একই সঙ্গে চলবে৷ পদ্মা সেতু প্রকল্পে নির্মাণ ব্যয় ধরা হয়েছে ২৯০ কোটি মার্কিন ডলার৷ এরমধ্যে বিশ্বব্যাংক দেবে ১২০ কোটি মার্কন ডলার৷ বাকি অর্থ আসবে এডিবি, জাইকা, আইডিবি এবং অভ্যন্তরীণ উৎস থেকে৷ দুর্নীতি সংক্রান্ত জটিলতায় প্রকল্পের কাজ শুরুতে দেরি হওয়ায় খরচ বাড়বে কিনা - এমন প্রশ্নের জবাব এড়িয়ে যান অর্থমন্ত্রী৷ ৬.১৫ কি.মি দীর্ঘ এই সেতুর নির্মাণ কাজ শেষ করতে তিন বছর লাগার কথা৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "অর্থমন্ত্রী আবুল মাল আব্দুল মুহিত", "রোডম্যাপ", "বিশ্বব্যাংক", "টেন্ডার", "পদ্মা সেতু" ],
  "automaticKeyPhrases" : [ "" ]
}