{
  "docID" : 19042,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভারতীয়-ফর্মুলা-ওয়ানের-ট্র্যাকে-দ্রুততম-মাসা-হ্যামিল্টনের-শাস্তি/a-15495295",
  "title" : "ভারতীয় ফর্মুলা ওয়ানের ট্র্যাকে দ্রুততম মাসা, হ্যামিল্টনের শাস্তি",
  "date" : "28.10.2011",
  "writter" : "",
  "categories" : [ "খেলাধুলা" ],
  "article" : "ফর্মুলা ওয়ানের ভারতীয় আসরের শুক্রবারের অনুশীলন পর্বে সময়ের পাল্লায় সবাইকে ছাড়িয়ে গেলেন ফেরারি চালক ফেলিপে মাসা৷ এদিকে, ম্যাকলারেন চালক হ্যামিল্টনের ভাগ্যে জুটল আরেক বিড়ম্বনা৷ সবার দৃষ্টি এখন রবিবারের চূড়ান্ত রেসের দিকেই৷ ভারতের বুদ্ধ ইন্টারন্যাশনাল সার্কিটে শুক্রবার ভারতীয় গ্রঁ প্রি'র প্র্যাকটিস সেশনে সেরা হলেন ফেরারি চালক ফেলিপে মাসা৷ তিনি সময় নিয়েছেন মাত্র এক মিনিট ২৫.৭০৬ সেকেন্ড৷ এর আগে প্রথম সেশনের সর্বশেষ পাকে হ্যামিলটন সময় নিয়েছেন এক মিনিট ২৬.৮৩৬ সেকেন্ড৷ কিন্তু নিরাপত্তা সংকেত হলুদ পতাকার প্রতি ভ্রূক্ষেপ না করে এগিয়ে যাওয়ায় তিন মাত্রার শাস্তি পেতে হয়েছে হ্যামিল্টনকে৷ একই পাকে একই অপরাধের কারণে জাওবারের মেক্সিক্যান চালক সের্গিয় পেরেজকেও দেওয়া হয়েছে একই শাস্তি৷ আর দ্বিতীয় সেশনে হ্যামিল্টনের স্থান চতুর্থ৷ ফলে মাসার পরেই রয়েছেন দুইবারের বিশ্ব চ্যাম্পিয়ন রেড বুলের জার্মান চালক সেবাস্টিয়ান ফেটেল৷ তৃতীয় স্থানে রেড বুলেরই অপর চালক অস্ট্রেলিয়ার মার্ক ওয়েবার৷ আর বাটনের পেছনেই পঞ্চম স্থানে থেকে গাড়ি দৌড় শেষ করেছেন সাত বারের চ্যাম্পিয়ন মার্সেডেজের চালক মিশায়েল শুমাখার৷ তবে শুক্রবারের ট্র্যাকে বড্ড ঝামেলা পাকায় এক দুরন্ত কালো কুকুর৷ হঠাৎ এই ইন্টারন্যাশনাল আসরের সার্কিটে ঢুকে পড়ে কুকুরটি৷ দ্রুত লাল পতাকা উঠিয়ে দেওয়া হয়৷ তাড়াহুড়ো করে এই অবুঝ প্রাণীটিকে ট্র্যাক থেকে সরানোর ব্যবস্থা করা হয়৷ দ্রুত কুকুরটিকে ট্র্যাক থেকে তাড়ানো সম্ভব হয়৷ কিন্তু এই বিব্রতকর পরিস্থিতি সামাল দিয়ে দৌড় শুরু করতে পাঁচ মিনিট বিলম্ব হয়েছে৷ ফলে অল্প সময়ের জন্য হলেও বেচারা কুকুর সার্কিটে প্রবেশ করে বেশ বিব্রতকর অবস্থায় ফেলে দিয়েছে ফর্মুলা ওয়ানের ভারতীয় আসরের আয়োজকদের৷ প্রতিবেদন: হোসাইন আব্দুল হাই সম্পাদনা: আব্দুল্লাহ আল-ফারূক",
  "manualKeyPhrases" : [ "শাস্তি", "মাসা", "ট্র্যাক", "ম্যাকলারেন", "ভারতীয়", "ফর্মুলা" ],
  "automaticKeyPhrases" : [ "" ]
}