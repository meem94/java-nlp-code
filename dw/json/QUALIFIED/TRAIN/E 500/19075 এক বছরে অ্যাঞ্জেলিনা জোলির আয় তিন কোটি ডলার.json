{
  "docID" : 19075,
  "source" : "http://www.dw.com/",
  "lang" : "BN",
  "url" : "http://www.dw.com/bn/এক-বছরে-অ্যাঞ্জেলিনা-জোলির-আয়-তিন-কোটি-ডলার/a-15216886",
  "title" : "এক বছরে অ্যাঞ্জেলিনা জোলির আয় তিন কোটি ডলার",
  "date" : "07.07.2011",
  "writter" : "",
  "categories" : [ "বিনোদন" ],
  "article" : "হলিউড অভিনেত্রীদের মধ্যে গত এক বছরে সবচেয়ে বেশি আয় করেছেন অ্যাঞ্জেলিনা জোলি এবং সারাহ জেসিকা পার্কার৷ তাদের পরেই রয়েছেন জেনিফার অ্যানিস্টন এবং রিজ উইদারস্পুন৷ গত বছরের মে মাস থেকে এই বছরের মে মাস পর্যন্ত জোলি এবং পার্কার ছবি থেকে আয় করেছেন তিন কোটি ডলার করে৷ আপাতত এটাই এখন পর্যন্ত বাকি অভিনেত্রীদের মধ্যে সর্বোচ্চ৷ এই বছর অ্যাঞ্জেলিনা জোলির ‘সল্ট' এবং ‘দ্য টুরিস্ট' মুক্তি পেয়েছে৷ পরেরটিতে তিনি অভিনয় করেছেন জনি ডেপ এর সঙ্গে৷ ‘সল্ট' মোটামুটি ব্যবসা করলেও ‘দ্য টুরিস্ট' ছবিটি শুরুর দিকে মনে হচ্ছিল ফ্লপ করবে, কিন্তু পরে দেখা যায় বেশ সাড়া ফেলেছে সিনেমা হলগুলোতে৷ শেষ পর্যন্ত ২৮ কোটি ডলার আয় করেছে ছবিটি৷ আর জোলিরও পকেট ভারি হয়েছে তার ফলে৷ অন্যদিকে ‘সেক্স অ্যান্ড দ্য সিটি' তারকা সারাহ জেসিকা পার্কার তাঁর জনপ্রিয় সিরিজটি থেকেই বেশি আয় করছেন৷ গত বছরে এই সিরিজের প্রথমটির চেয়ে দ্বিতীয় ছবিটি বেশ সাড়া ফেলে৷ তাদের পরেই রয়েছেন জেনিফার অ্যানিস্টন এবং অস্কার বিজয়ী অভিনেত্রী রিজ উইদারস্পুন৷ দু'জনেরই আয় দুই কোটি আশি লাখ ডলার করে৷ বিগত ২০০৯ সালে অ্যানিস্টনের করা ‘ম্যানেজমেন্ট' ছবিটি দশ লাখ ডলারও আয় করতে পারেনি, কিন্তু পরের ‘দ্য বাউন্টি হান্টার' ছবিটি বেশ সাড়া ফেলে৷ এছাড়া তার নতুন ছবি ‘জাস্ট গো' থেকেও বেশ ভালো পয়সা কামিয়েছেন এই অভিনেত্রী৷ পঞ্চম স্থানে রয়েছেন অস্কার বিজয়ী তারকা জুলিয়া রবার্টস৷ সম্প্রতি টম হ্যাংকস এর সঙ্গে করা তার ‘ল্যারি ক্রোন' মুক্তি পেয়েছে৷ যদিও ছবিটি এখন পর্যন্ত খুব বেশি সুবিধা করতে পারেনি৷ কিন্তু জুলিয়া রবার্টস বলে কথা, তাই তার চেকটি বরাবরই অন্যদের চেয়ে ভারি হয়৷ গত এক বছর আয় করেছেন তিনি দুই কোটি ডলার৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "ডলার", "এক", "তিন", "বছরে", "জোলির", "কোটি", "আয়", "অ্যাঞ্জেলিনা" ],
  "automaticKeyPhrases" : [ "" ]
}