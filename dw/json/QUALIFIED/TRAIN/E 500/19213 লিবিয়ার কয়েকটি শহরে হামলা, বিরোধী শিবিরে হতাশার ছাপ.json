{
  "docID" : 19213,
  "source" : "http://www.dw.com/",
  "lang" : "BN",
  "url" : "http://www.dw.com/bn/লিবিয়ার-কয়েকটি-শহরে-হামলা-বিরোধী-শিবিরে-হতাশার-ছাপ/a-14907476",
  "title" : "লিবিয়ার কয়েকটি শহরে হামলা, বিরোধী শিবিরে হতাশার ছাপ",
  "date" : "12.03.2011",
  "writter" : "",
  "categories" : [ "বিশ্ব" ],
  "article" : "রাস লানুফ এবং মিসরাটাসহ কয়েকটি শহরে বিদ্রোহীদের উপর হামলা চালিয়েছে লিবিয়ার সরকারি বাহিনী৷ এদিকে, গাদ্দাফির উপর কূটনৈতিক চাপ বাড়ানো হলেও বিশ্ব সম্প্রদায় তাঁর বিরুদ্ধে কোন শক্ত পদক্ষেপ না নেওয়ায় হতাশা বিদ্রোহীদের মাঝে৷ রাস লানুফের সর্বশেষ পরিস্থিতি বিদ্রোহীদের হাত থেকে সবগুলো শহর পুনরুদ্ধারে একের পর এক হামলা চালিয়ে যাচ্ছে লিবীয় নেতা মুয়াম্মার গাদ্দাফির অনুগত বাহিনী৷ শনিবার সাঁজোয়া যান এবং যুদ্ধ বিমান থেকে হামলা করা হয় তেল সমৃদ্ধ শহর রাস লানুফে৷ অবশেষে শহরটির নিয়ন্ত্রণ সরকারি বাহিনীর হাতে চলে গেছে বলে বার্তা সংস্থা রয়টার্সকে জানিয়েছেন বিদ্রোহী মুখপাত্র কর্নেল বশির আব্দুল কাদর৷ কাদর বলেন, ‘‘আমরা রাস লানুফ থেকে বের হয়ে এসেছি৷ অব্যাহত বোমা হামলা চালিয়ে তারা আমাদের পিছু হটতে বাধ্য করেছে৷ গত রাতের অবস্থান থেকে প্রায় ২০ কিলোমিটার সরে এসেছি কারণ তেল শোধনাগারে বিস্ফোরণ হতে পারে বলে আমরা আশঙ্কা করছি৷'' মিসরাটা শহরে হামলার আশঙ্কা এদিকে, বিদ্রোহীদের নিয়ন্ত্রণে থাকা পশ্চিমাঞ্চলের শেষ শহর মিসরাটা ঘিরে ফেলেছে সরকারি বাহিনী বলে জানিয়েছেন অপর বিদ্রোহী মুখপাত্র মোহাম্মাদ আহমেদ৷ যে কোন সময় গাদ্দাফির অনুগত সেনাদের আক্রমণের শিকার হতে পারে বলে জানান তিনি৷ আহমেদ বলেন, ‘‘আমরা জানি যে, জাউইয়াহ শহরের মতোই হামলার শিকার হতে যাচ্ছি আমরা৷ গাদ্দাফি এবং তার বাহিনীর বিরুদ্ধে লড়াই চালিয়ে যাওয়ার মতো সামর্থ্য আমাদের নেই৷ তবে আমরা শুধু স্রষ্টার উপর বিশ্বাস ও ভরসা রাখছি৷'' জাউইয়াহ শহরে নিজেদের পরাজয় সম্পর্কে তিনি বলেন, ‘‘জাউইয়াহ শহরে যা ঘটেছে তাকে আমরা পরাজয় বলে মনে করি না বরং তা হচ্ছে মানবতার বিরুদ্ধে গাদ্দাফি বাহিনীর অপরাধ৷ তারা হত্যাযজ্ঞ চালাতে সব ধরণের ভারি অস্ত্র ব্যবহার করছে৷'' আহমেদ আরো বলেন যে, বিশ্ব সম্প্রদায় গাদ্দাফির উপর কূটনৈতিক চাপ বাড়ালেও আকাশ সীমায় নিষেধাজ্ঞা কিংবা কোন সামরিক পদক্ষেপ গ্রহণে ব্যর্থ হওয়ায় বিদ্রোহীরা নিজেদের পরিত্যক্ত বলে ভাবতে শুরু করেছে৷ আন্তর্জাতিক গোষ্ঠীর অবস্থান নিয়ে প্রশ্ন আহমেদের মতোই লিবিয়ার সংকট সমাধানে গোটা বিশ্ব তাকিয়ে ছিল পশ্চিমসহ বিশ্ব সম্প্রদায়ের দিকে৷ আন্তর্জাতিক বিভিন্ন সংস্থাসহ বেশ কিছু দেশ ইতিমধ্যে গাদ্দাফির উপর কূটনৈতিক চাপ বাড়িয়েছে৷ তবে লিবিয়ার আকাশ সীমায় নিষেধাজ্ঞা আরোপ কিংবা গাদ্দাফি বাহিনীর বিরুদ্ধে সামরিক অভিযানের ব্যাপারে এখন পর্যন্ত ঐকমত্যে পৌঁছতে পারেনি ন্যাটো, ইউরোপীয় ইউনিয়ন, জাতিসংঘ কিংবা আরব লিগ৷ অবশ্য আজ শনিবার মিশরের রাজধানী কায়রোতে লিবিয়ার পরিস্থিতি নিয়ে পর্যালোচনা করছে আরব লিগ৷ আকাশ সীমায় নিষেধাজ্ঞার কথাও বিবেচনা করছেন লিগ নেতারা৷ তবে আরব লিগের বৈঠকেও ইইউ এর মতোই ফল দাঁড়াতে পারে বলে আশঙ্কা করছেন বিশ্লেষকরা৷ প্রতিবেদন: হোসাইন আব্দুল হাই সম্পাদনা: সাগর সরওয়ার",
  "manualKeyPhrases" : [ "হামলা", "যুদ্ধ", "শহর", "মিসরাটা", "হতাশা", "গাদ্দাফি" ],
  "automaticKeyPhrases" : [ "" ]
}