{
  "docID" : 19062,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিভেদের-রাজনীতি-দূর-হোক-রাজনীতিকদের-প্রত্যাশা/a-15608500",
  "title" : "বিভেদের রাজনীতি দূর হোক: রাজনীতিকদের প্রত্যাশা",
  "date" : "16.12.2011",
  "writter" : "",
  "categories" : [ "বিশ্ব" ],
  "article" : "বাংলাদেশ তার স্বাধীনতার ৪০ বছর পূর্ণ করেছে৷ কিন্তু রাজনৈতিক বিভক্তি আর অস্থিতিশীলতার কারণে কাঙ্খিত লক্ষ্যে পৌঁছানো সম্ভব হয়নি আজো, মনে করেন অনেকে৷ তবে রাজনীতিবিদরা আশা করেন, বাংলাদেশের এই রাজনৈতিক অবস্থার পরিবর্তন হবে৷ আর জাতীয় ইস্যুতে সব রাজনৈতিক দলের মধ্যে ঐক্যমত থাকতে হবে৷ আওয়ামী লীগের বর্ষীয়ান নেতা তোফায়েল আহামেদ মনে করেন, স্বাধীনতার ৪০ বছরেও রাজনীতি সত্যিকার অর্থে রাজনীতিবিদদের হাতে আসেনি৷ রাজনীতিতে আসেনি কোন স্থিতিশীলতা৷ সংসদ আছে কিন্তু তা কার্যকর নয়৷ ফলে গণতান্ত্রিক প্রক্রিয়া বাধাগ্রস্ত হচ্ছে৷ আর বিএনপি নেতা ব্যারিস্টার মওদুদ আহমেদ মনে করেন, আমরা এখন একটি বিভক্ত জাতিতে পরিণত হয়েছি৷ ফলে রাজনীতিতে চলছে অস্থিতিশীল অবস্থা৷ আর এই অবস্থা থেকে আমাদের উত্তরণ ঘটাতে পারে প্রজ্ঞাসম্পন্ন দূরদর্শী নেতৃত্ব৷ তিনি বলেন, বাংলাদেশে জাতীয় স্বার্থ নিয়েও রাজনৈতিক দলগুলোর মধ্যে মতভেদ আছে৷ আছে সম্পূর্ণ বিপরীত মেরুর অবস্থান৷ যা বিশ্বের খুব কম দেশেই দেখা যায়৷ তোফায়েল আহমেদ বলেন, জাতীয় ইস্যুতে অবশ্যই আমাদের ঐক্যবদ্ধ হতে হবে৷ নয়তো আমাদের ব্যর্থতা, হতাশা আরো দীর্ঘ হবে৷ তবে এই দু'জন রাজনীতিবদই আশাবাদী৷ তারা ডয়চে ভেলেকে বলেন, যে জাতি যুদ্ধ করে চরম আত্মত্যাগের বিনিময়ে স্বাধীনতা পেয়েছে সে জাতি পিছিয়ে থাকতে পারেনা৷ সে জাতির রাজনীতি অবশ্যই পরিশুদ্ধ হবে৷ বিভেদ দূর হবে৷ সৎ রাজনীতি দেশকে এগিয়ে নিয়ে যাবে৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "নেতা", "বাংলাদেশ", "যুদ্ধ", "রাজনীতি", "স্বাধীনতা", "তোফায়েল আহামেদ" ],
  "automaticKeyPhrases" : [ "" ]
}