{
  "docID" : 20645,
  "source" : "http://www.dw.com/",
  "lang" : "BN",
  "url" : "http://www.dw.com/bn/২-০-গোলে-বায়ার্ন-হারালো-রোমাকে/a-6008667",
  "title" : "২-০ গোলে বায়ার্ন হারালো রোমাকে",
  "date" : "15.09.2010",
  "writter" : "",
  "categories" : [ "খেলাধুলা" ],
  "article" : "চ্যাম্পিয়নস লিগের ই গ্রুপের প্রথম খেলায় দুরন্ত ধৈর্য আর সময়মত গোল দিয়ে বায়ার্ন মিউনিখ হারিয়ে দিল ইটালির রোমাকে৷ ফলাফল ২-০৷ গোল দিলেন ক্লোজে আর ম্যুলার৷ জমজমাট খেলা না হলেও ধৈর্যের খেলা বললে ভুল হবে না৷ এই ম্যাচটায় যেভাবে সারাক্ষণ ধৈর্য ধরতে দেখা গেল বায়ার্ন মিউনিখকে, সেটাই প্রমাণ করে যে দলটা একটা বড় দল৷ আসলে রোমা প্রথম থেকেই রক্ষণাত্মক খেলার নীতি নিয়েছিল৷ হাফটাইম পর্যন্ত মাঝমাঠ পার হতে বিশেষ দেখাই যায় নি রোমার উইঙ্গারদের৷ বরং বারবার আক্রমণ শানিয়েছে বায়ার্নের দলবল৷ কিন্তু সেসব শানানো আক্রমণকে দাঁতে দাঁত চেপে ঠেকানো ছাড়া ইটালিয় ক্লাব রোমার অন্য কোন ভূমিকা সেরকম ছিলই না৷ বায়ার্ন বুধবার যে পরিমাণ গোলের সুযোগ নষ্ট করেছে সেটা কিন্তু বেশ চোখে পড়ার মতই৷ তার জন্য বাহবা প্রাপ্য সেই রোমার ডিফেন্ডারদেরই৷ কিন্তু ক্রমাগত গোল ঠেকাতে ঠেকাতে খেলার সত্তর মিনিটের মাথায় দম ফুরিয়ে যায় রোমাদের৷ সেই সুযোগটাকেই কাজে লাগিয়ে ১১ মিনিটের মধ্যে পরপর দুটো গোল দিয়ে যায় বায়ার্ন৷ ৭৯ মিনিটে প্রথম গোল পান টোমাস ম্যুলার৷ আর তার পরপরই পরিবর্ত খেলোয়াড় ক্লোজে আরেকটি গোল দিয়ে রোমার পরাজয় সুনিশ্চিত করে দেন৷ বায়ার্ন হচ্ছে চ্যাম্পিয়নস লিগে গতবারের রানার্স আপ৷ তাই আত্মবিশ্বাস নিয়েই শুরু করেছে জার্মান ক্লাব৷ তাছাড়া বুধবারের ম্যাচে ইনজুরির কারণে আরিয়েন রবেন নামতে পারেন নি৷ আগের ম্যাচে লালকার্ড দেখে ফ্রাঙ্ক রিবেরিও মাঠের বাইরে৷ অতএব পূর্ণশক্তি ফিরে এলে বায়ার্ন এই টুর্নামেন্টে ভালো ফলাফলই করবে৷ এবার লিগ চ্যাম্পিয়ন হওয়ার দাবি এবং প্রয়োজনীয় ক্ষমতা তাই বায়ার্নের আছে একথা বললে খুব ভুল হবে না৷ তবে বুধবারের ম্যাচের মত এত সুযোগ নষ্ট করা বায়ার্নের চলবে না৷ খেলার শেষে সেকথা স্বীকারও করে নিয়েছেন বায়ার্নের ডাচ কোচ লুইস ফান গাল৷ প্রতিবেদন: সুপ্রিয় বন্দ্যোপাধ্যায় সম্পাদনা: সঞ্জীব বর্মন",
  "manualKeyPhrases" : [ "ম্যুলার", "টোমাস", "লিগ", "বায়ার্ন", "চ্যাম্পিয়নস", "ক্লোজে", "রোমা" ],
  "automaticKeyPhrases" : [ "" ]
}