{
  "docID" : 18993,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বব্যাংকের-সিদ্ধান্তের-প্রতিক্রিয়ায়-দুই-দল-ব্যবসায়ী/a-16254277",
  "title" : "বিশ্বব্যাংকের সিদ্ধান্তের প্রতিক্রিয়ায় দুই দল, ব্যবসায়ী",
  "date" : "22.09.2012",
  "writter" : "",
  "categories" : [ "বিশ্ব" ],
  "article" : "বিএনপি’র কথায় পদ্মা সেতু প্রকল্পে যে দুর্নীতি হয়েছে, তা স্বীকার করেছে সরকার৷ তাই এখন তাদের কাজ হবে কারা কি দুর্নীতি করেছে, তা প্রকাশ করা৷ তবে আওয়ামী লীগ নেতারা এই প্রকল্প নিয়ে রাজনীতি না করার আহ্বান জানিয়েছেন৷ পদ্মা সেতু নির্মিত হলে বাংলাদেশের দক্ষিণাঞ্চলের সঙ্গে বাকি অংশের সরাসরি সড়ক যোগাযোগ স্থাপিত হবে৷ এই সেতুতে রেল সংযোগও থাকবে৷ তাই পদ্মা সেতুতে বিশ্বব্যাংক আবার অর্থায়নে রাজি হওয়ায় স্বাভাবিকভাবেই ওই এলাকার মানুষ বেজায় খুশি৷ ওদিকে ব্যবসায়ী এবং শিল্পপতিরা মনে করেন, এতে দক্ষিণের মানুষের অর্থনৈতিক অবস্থার উন্নতি হবে৷ নতুন নতুন শিল্পকারাখানা স্থাপিত হবে৷ সেখানকার মানুষের কর্মসংস্থানের সুযোগ সৃষ্টি হবে৷ বাড়বে আয়৷ দেশের অর্থনীতিতেও এই সেতু বড় ভূমিকা রাখবে বলে মনে করেন এফবিসিসিআই-এর সহ সভাপতি মোস্তফা আজাদ চৌধুরী৷ তাই আওয়ামী লীগের যুগ্ম সাধারণ সম্পাদক মাহবুবুল আলম হানিফ মনে করেন, এই সেতু নিয়ে আর কোনো রাজনীতি করা ঠিক হবেনা৷ দেশের স্বার্থে সবাইকে এক হয়ে কাজ করতে হবে৷ তিনি বলেন, দেশের মানুষের স্বার্থের কথা চিন্তা করেই সরকার পদ্মা সেতুর ব্যাপারে অনেক ছাড় দিয়েছে৷ প্রধান বিরোধী দল বিএনপি'র ভারপ্রাপ্ত মহাসচিব মির্জা ফখরুল ইসলাম আলমগীর পদ্মায় বিশ্বব্যাংকের ফিরে আসাকে স্বাগত জানিয়েছেন৷ তবে তিনি মনে করেন, সরকার শুরুতেই দুর্নীতির কথা স্বীকার করলে এই দশ মাস অপেক্ষা করতে হতো না৷ ৬.১৫ কি.মি. দীর্ঘ প্রস্তাবিত পদ্মা সেতু পদ্মা নদীর মাওয়া-জাজিরা পয়েন্টে হওয়ার কথা৷এই সেতুর সরাসরি উপকারভোগী হবেন প্রায় চার কোটি মানুষ৷ নির্মাণ শুরুর তিন বছরের মধ্যে এই সেতু তৈরি হওয়ার কথা৷ প্রতিবেদন: হারুন উর রশীদ স্বপন, ঢাকা সম্পাদনা: জাহিদুল হক",
  "manualKeyPhrases" : [ "বিশ্বব্যাংক", "দুর্নীতি", "পদ্মা সেতু", "ব্যবসায়ী", "সরকার" ],
  "automaticKeyPhrases" : [ "" ]
}