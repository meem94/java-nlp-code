{
  "docID" : 19606,
  "source" : "http://www.dw.com/",
  "lang" : "BN",
  "url" : "http://www.dw.com/bn/মনের-অসুখ-কথা-বলুন-কারণ-ইট্স-ওকে-টু-টক/a-19497600",
  "title" : "মনের অসুখ? কথা বলুন, কারণ ‘ইট্স-ওকে-টু-টক'",
  "date" : "24.08.2016",
  "writter" : "",
  "categories" : [ "বিশ্ব" ],
  "article" : "শরীরের মতো মনের অসুখ করাটাও স্বাভাবিক৷ ডাক্তারি ভাষায় একে বলে ‘ডিপ্রেশন'৷ কিন্তু শরীর খরাপ করলে আমরা যেভাবে খোলাখুলি আলোচনা করি, মনের অসুখ করলে তেমনটা করি না৷ তাই তো সোশ্যাল মিডিয়ায় শুরু হয়েছে একটি নতুন প্রচারণা৷ হ্যাশট্যাগ ইট্স-ওকে-টু-টক (#ItsOkToTalk) জানান দিচ্ছে যে মন খারাপ হলে তা নিয়ে কথা বলাই শ্রেয়৷ বলছে, অবসাদ নিয়ে কথা বলা খারাপ কিছু নয়৷ বরং দিনের পর দিন মনের মধ্যে কষ্ট পুষে রাখলে তার ফল হতে পারে মারাত্মক৷ বিষণ্ণতা, হতাশা, ব্যর্থতার অনুভূতি, বিরক্তি, আনন্দহীনতা, অশান্তি, ইচ্ছাহীনতা, ক্লান্তি, যৌনতায় উৎসাহহীনতা, এমনকি আত্মহত্যার চিন্তাও আসে মানসিক অবসাদ থেকে৷ সমীক্ষায় দেখা গেছে, যে সমস্ত তরুণরা আত্মহত্যা করছে বা আত্মহত্যার চেষ্টা করছে – তাদের অধিকাংশই ডিপ্রেশনের শিকার৷ শুধুমাত্র কারুর সঙ্গে সেই কষ্ট, সেই বেদনা নিয়ে কথা বলতে না পারার কারণেই তারা হারিয়ে যাচ্ছে৷ অথচ শরীরের মতোই মনের অসুখ সারিয়ে তোলার জন্যও রয়েছে বিশেষ ডাক্তার, যাঁদের বলা হয় মনস্তাত্ত্বিক৷ তাঁদের কেউ কেউ এই অসুখ সারাতে ওষুধ-পত্রও ব্যবহার করেন৷ কেউ আবার শুধু কথা বলেই সারিয়ে ফেলতে পারেন এ ধরনের অসুখ৷ তাই মানসিক অবসাদ নিয়ে কথা বলতে হবে৷ কথা বলতে হবে বন্ধু-বান্ধবের সঙ্গে, পরিবারের সঙ্গে, ডাক্তারের সঙ্গে৷ আর এতে যদি কেউ কুন্ঠা বোধ করেন, তাহলে সামাজিক যোগাযোগের মাধ্যম তো রইলোই৷ আসলে সবচেয়ে প্রথমে এটাই বুঝতে হবে যে ‘ইটস ওকে টু টক'৷ আর সে জন্যই তো এই হ্যাশট্যাগ৷ ডিজি/এসিবি আপনিও কি অবসাদে ভুগছেন? তাহলে #ItsOkToTalk ব্যবহার করে লিখুন নীচের মন্তব্যের ঘরে৷",
  "manualKeyPhrases" : [ "শরীর", "ডিপ্রেশন", "অবসাদ", "বিষণ্ণতা", "হ্যাশট্যাগ", "আত্মহত্যা" ],
  "automaticKeyPhrases" : [ "" ]
}