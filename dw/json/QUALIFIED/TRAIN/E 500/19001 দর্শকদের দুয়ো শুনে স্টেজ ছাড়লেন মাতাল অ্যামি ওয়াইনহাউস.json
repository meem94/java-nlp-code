{
  "docID" : 19001,
  "source" : "http://www.dw.com/",
  "lang" : "BN",
  "url" : "http://www.dw.com/bn/দর্শকদের-দুয়ো-শুনে-স্টেজ-ছাড়লেন-মাতাল-অ্যামি-ওয়াইনহাউস/a-15173220",
  "title" : "দর্শকদের দুয়ো শুনে স্টেজ ছাড়লেন মাতাল অ্যামি ওয়াইনহাউস",
  "date" : "20.06.2011",
  "writter" : "",
  "categories" : [ "বিনোদন" ],
  "article" : "দর্শকদের দুয়ো ধ্বনি শুনে স্টেজ ছাড়তে হলো ব্রিটিশ গায়িকা অ্যামি ওয়াইনহাউসকে৷ মাতাল হয়ে স্টেজে গান গাইতে এসে দর্শকদের হাতে নাকাল হলেন তিনি৷ ফলে আগামী সপ্তাহের দুটি কনসার্টও বাতিল করতে বাধ্য হলেন৷ মদকে ছাড়তে চাইলেও মদ যেন ছাড়ছে না অ্যামি ওয়াইনহাউসকে৷ এর সঙ্গে তো মাদক কেলেঙ্কারির ঘটনাও অনেক পুরনো৷ মাত্র দুই সপ্তাহ আগে মাদক পুনর্বাসন কেন্দ্র থেকে ছাড়া পেয়েছেন৷ এরপর গিয়েছিলেন সার্বিয়াতে কনসার্টের জন্য৷ রোববার বেলগ্রেডের কনসার্টে ২০ হাজার দর্শক জড়ো হয় এই গ্র্যামি অ্যাওয়ার্ড বিজয়ীনীর গান শুনতে৷ কিন্তু গান গাইতে এসেই যেন তাল হারিয়ে ফেলেন অ্যামি ওয়াইনহাউস৷ কিছুক্ষণের মধ্যেই সবাই বুঝে যায়, মাতাল হয়ে আছেন ২৭ বছর বয়সি এই গায়িকা৷ সঙ্গে সঙ্গেই খেপে যায় দর্শকরা৷ গাঁটের পয়সা খরচ করে তারা ওয়াইনহাউসের নাচ গান দেখতে এসেছে, মাতলামি নয়৷ এক পর্যায়ে দর্শকদের দুয়োধ্বনি শুনে স্টেজ থেকে বের হয়ে যান তিনি৷ কিছুক্ষণ পর ফিরে এলে আবারও সেই একই কাণ্ড৷ দর্শকদের দুয়ো আর টিটকারির সামনে টিকতে না পেরে শেষ পর্যন্ত রণে ভঙ্গ দেন ব্রিটিশ গায়িকা অ্যামি ওয়াইনহাউস৷ এদিকে বেলগ্রেডের এই ঘটনার পর আর দর্শকদের সামনে মুখ দেখাতে পারছেন না অ্যামি৷ এক সপ্তাহের মধ্যে আরও দুই জায়গায় তাঁর কনসার্ট করার কথা ছিল৷ কিন্তু ইস্তান্বুল আর এথেন্সের সেই কনসার্ট বাতিল করেছেন অ্যামি৷ এই গায়িকার মুখপাত্র জানিয়েছেন, আপাতত স্টেজে পারফর্ম করার মত অবস্থাতে নেই তিনি৷ তাই এই মুহূর্তে দেশে ফিরে যাচ্ছেন অ্যামি ওয়াইনহাউস৷ এই ঘটনার জন্য দর্শকদের কাছে ক্ষমাও চেয়েছেন তিনি৷ তবে কেলেঙ্কারি অ্যামি ওয়াইনহাউসের ক্যারিয়ারে এই প্রথম নয়৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "মাতাল", "অ্যামি", "মাদক", "গান", "ওয়াইনহাউস", "কেলেঙ্কারি", "মদ" ],
  "automaticKeyPhrases" : [ "" ]
}