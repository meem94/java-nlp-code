{
  "docID" : 18843,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিএনপি-নেত্রীর-সমালোচনায়-মুখর-হলেন-প্রধানমন্ত্রী-শেখ-হাসিনা/a-15272257",
  "title" : "বিএনপি নেত্রীর সমালোচনায় মুখর হলেন প্রধানমন্ত্রী শেখ হাসিনা",
  "date" : "27.07.2011",
  "writter" : "",
  "categories" : [ "বিশ্ব" ],
  "article" : "প্রধানমন্ত্রী শেখ হাসিনা বলেছেন, তত্ত্বাবধায়ক সরকার চাইলে তত্ত্বাবধায়ক সরকারের সময়ের সব কাজকে বৈধতা দিতে হবে খালেদা জিয়াকে৷ তাকে স্বীকার করতে হবে গত সংসদ নির্বাচন সুষ্ঠু ও নিরপেক্ষ হয়েছে৷ শেখ হাসিনা অভিযোগ করেন, বাংলাদেশে দুর্নীতি শুরু করেছিলেন জিয়াউর রহমান৷ এবং তার স্ত্রী খালেদা জিয়া তাকে পূর্ণতা দিয়েছেন৷ প্রধানমন্ত্রী শেখ হাসিনা আজ গণভবনে দলীয় নেতা-কর্মীদের এক অনুষ্ঠানে বলেন, বিএনপির কারণে দেশ পিছিয়ে পড়েছে৷ আওয়ামী লীগ শাসনামলে দেশের যতটুকু অগ্রগতি হয় বিএনপি ক্ষমতায় এলে তার আবার অবনতি হয় বলে তিনি জানান৷ দেশের অর্থনীতি, শিক্ষা এবং উন্নয়নসহ সবক্ষেত্রেই বিএনপি দেশেকে পিছিয়ে দিয়েছে৷ তিনি বলেন, বিএনপির সময় দেশের শিক্ষা ব্যবস্থার চরম অবনতি ঘটে৷ এর কারণ জিয়া পরিবার শিক্ষিত নয় বলেই তারা শিক্ষার মর্যাদা বুঝতে পারেনি, মনে করেন প্রধানমন্ত্রী৷ তিনি বলেন, অবৈধভাবে রাষ্ট্রক্ষমতা দখল করে জিয়াউর রহমান দুর্নীতির বিষবৃক্ষ রোপণ করছিলেন৷ এরশাদ তাকে অনুসরন করেছেন৷ আর খালেদা জিয়া দিয়েছেন পূর্ণতা৷ প্রধানমন্ত্রী বলেন, সংবিধান সংশোধন করা হয়েছে দেশের সর্বোচ্চ আদালতের নির্দেশনা মেনে৷ অতীতে বার বার সংবিধানকে কাটাছেঁড়া করা হয়েছে৷এখন খালেদা জিয়া তত্ত্বাবধায়ক সরকার ব্যবস্থার জন্য গোঁ ধরেছেন৷ তিনি বলেন, তত্ত্বাবধায়ক সরকারের চাইলে তাদের সব কাজের বৈধতা দিতে হবে৷ খালেদা জিয়াকে স্বীকার করতে হবে গত সংসদ সির্বাচন সুষ্ঠু ও নিরপেক্ষ হয়েছে৷ শেখ হাসিনা বলেন, ৩৫ বছর পর মুক্তিযুদ্ধের চেতনা সংবিধানে পুনর্বহাল করা হয়েছে৷ এখন সবাইকে এই চেতনা ধরে রাখতে হবে৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "শেখ", "বিএনপি", "হাসিনা", "জিয়া", "প্রধানমন্ত্রী", "খালেদা" ],
  "automaticKeyPhrases" : [ "" ]
}