{
  "docID" : 18750,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইংল্যান্ড-সফর-নিয়ে-ধোনির-অজুহাত/a-15395864",
  "title" : "ইংল্যান্ড সফর নিয়ে ধোনির অজুহাত",
  "date" : "17.09.2011",
  "writter" : "",
  "categories" : [ "খেলাধুলা" ],
  "article" : "ইংল্যান্ড থেকে শূন্য হাতেই ফিরতে হলো ভারতীয় ক্রিকেট দলকে৷ সাম্প্রতিক ইতিহাসে এমন নাকানি চুবানি বোধহয় আর কোন সফরে খেতে হয়নি দলটিকে৷ তার সঙ্গে যোগ হয়েছে ব়্যাংকিং এ অবনমন৷ কিন্তু এরপরও অধিনায়ক ধোনির অজুহাতের অভাব হয়নি৷ প্রথমে টেস্ট, এরপর টোয়েন্টি টোয়েন্ট এবং সবশেষে ওয়ানডে সিরিজ, সবগুলোতেই ইংরেজ ক্রিকেটারদের কাছে রীতিমত ধবল ধোলাই হতে হয়েছে ভারতীয় দলকে৷ এই বছর ওয়ানডেতে বিশ্বকাপ জয়ের পর থেকেই যেন ভারতীয় দলের পারফরমেন্সে অবনতি শুরু হয়েছে৷ এবং সেটা ভয়াবহ আকার ধারণ করলো এই ইংল্যান্ড সফরে৷ টেস্ট ম্যাচগুলোতে ইংল্যান্ডের কাছে দাঁড়াতেই পারেনি ধোনির দল৷ ফলে ভারতকে টপকে টেস্ট ব়্যাংকিং এ শীর্ষ জায়গাটি দখল করে নেয় ইংল্যান্ড৷ এরপর টি টোয়েন্টিতেও হতাশ করে ভারতীয় দল৷ ওয়ানডে সিরিজেও একই দশা৷ কোন ম্যাচেই ভারত জিততে পারেনি৷ অবশ্য ওয়ানডে সিরিজের শেষ ম্যাচটিতে ব্যাটসম্যানরা ভালো ব্যাটিং করলেও বোলারদের নিদারুণ ব্যর্থতায় ষোলকলা পূর্ণ হয়৷ ফলে খালি হাতেই এবার দেশে ফিরতে হয় ভারতীয় দলকে৷ তবে অধিনায়ক ধোনি এই ব্যর্থতার জন্য দলের একাধিক খেলোয়াড়দের চোটকে দায়ী করেছেন৷ উল্লেখ্য, এবারের সফরে ভারতীয় দলের অনেক খেলোয়াড়ই একের পর এক ইনজুরিতে পড়েন৷ ফলে ভারতের ড্রেসিং রুম পরিণত হয় হাসপাতালে৷ এদিকে ওয়ানডে ব়্যাংকিং এ আরও একধাপ নেমে গেছে ভারত৷ তারা এখন পঞ্চম স্থানে৷ তাদের টপকে চার নম্বর জায়গাটি এখন ইংল্যান্ডের দখলে৷ প্রতিবেদন: রিয়াজুল ইসলাম সম্পাদনা: জাহিদুল হক",
  "manualKeyPhrases" : [ "টেস্ট", "ইংল্যান্ড", "ক্রিকেট", "দল", "ভারত", "ওয়ানডে" ],
  "automaticKeyPhrases" : [ "" ]
}