{
  "docID" : 24503,
  "source" : "http://www.dw.com/",
  "lang" : "BN",
  "url" : "http://www.dw.com/bn/এসএমএস-প্রজন্মের-জন্য-বলিউডে-হবে-ছবি/a-14909969",
  "title" : "‘এসএমএস’ প্রজন্মের জন্য বলিউডে হবে ছবি",
  "date" : "14.03.2011",
  "writter" : "",
  "categories" : [ "সমাজ সংস্কৃতি" ],
  "article" : "ভারতের নতুন প্রজন্মটাকে বলা হচ্ছে ‘এসএমএস’ প্রজন্ম৷ বলিউডের সিনেমা ব্যবসায়ীদের এবারের টার্গেট এই নতুন তরুণ প্রজন্ম৷ আর এই বয়সি দর্শকদের সিনেমা হলে আনতে তাই চলছে নানা আয়োজন, চেষ্টা৷ ১৮ থেকে ২৫ বছর বয়সটা যেন অন্যরকম৷ হাতে সময় নেই৷ তাই সব কাজ দ্রুত সেরে ফেলতে চান তারা৷ আর এখন তো এই প্রজন্মের সব কিছুই আধুনিক৷ আধুনিক চিন্তা ভাবনা, আধুনিক প্রযুক্তি নিয়ে তারা এগিয়ে যাচ্ছেন৷ এই প্রজন্মকে সিনেমা হলে আনতে, মানে এক কথায় সিনেমার ব্যবসায় অর্থকড়ি যোগ করতে নতুন নতুন পরিকল্পনা নিয়ে এগিয়ে যাচ্ছে বলিউডের ব্যবসায়ীরা৷ বলে রাখা দরকার, বলিউডের ছবির দর্শকদের অন্তত ষাট শতাংশ দর্শক কিন্তু ঐ বয়সেরই৷ দেখতে দেখতে অনেক সময় চলে গেছে৷ শাহরুখ খান, আমির খান এবং সলমান খানের বয়স দেখতে দেখতে অনেক হয়ে গেছে৷ তাদের সকলের বয়স মধ্য চল্লিশের কোটায়৷ এই বয়সেও তাঁরা অভিনয় করছেন৷ এবং তাও আবার তরুণ নায়কের চরিত্রে৷ ফলে এদের প্রতি নাকি তরুণ দর্শকরা তেমন একটা আগ্রহ দেখাচ্ছেন না৷ যদিও তরুণ প্রজন্মের পোশাক পরিচ্ছেদ, এমন কী তাদের আচার-আচরণও নকল করছেন তারা৷ কিন্তু বয়স বলে তো একটি বিষয় আছে৷ মেকআপ দিলেই কী আর সব হয়! কিন্তু এভাবে তো আর চলতে পারা যায় না৷ তাই ইয়শরাজ ফিল্মস এবং বিক্রম১৮ মোশন পিকচার্স নামের বলিউডের বড় ফিল্ম কোম্পানি তরুণদের দিয়ে এবং তাদের নিয়ে ছবি বানাবার উদ্যোগ নিয়েছে৷ পুরানো নয়, একেবারে নতুন নায়ক নায়িকা থাকবে তাদের ছবিতে৷ অভিনেতা অভিনেত্রীদের বয়স হবে ১৮ থেকে ২৫৷ আর ছবির পরিচালকের বয়স ৩০ এর বেশি নয়৷ কাহিনীতে থাকবে গতি, প্রযুক্তি আর প্রেম-রোমাঞ্চ তো আছেই৷ খুব শিগগির শুরু হচ্ছে এই সব নতুন তরুণ মুখের সন্ধান৷ প্রতিবেদন: সাগর সরওয়ার সম্পাদনা: সঞ্জীব বর্মন",
  "manualKeyPhrases" : [ "আমির", "শাহরুখ", "প্রজন্ম", "ছবি", "নতুন" ],
  "automaticKeyPhrases" : [ "" ]
}