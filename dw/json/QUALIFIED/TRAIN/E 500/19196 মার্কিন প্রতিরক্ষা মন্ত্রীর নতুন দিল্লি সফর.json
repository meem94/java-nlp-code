{
  "docID" : 19196,
  "source" : "http://www.dw.com/",
  "lang" : "BN",
  "url" : "http://www.dw.com/bn/মার্কিন-প্রতিরক্ষা-মন্ত্রীর-নতুন-দিল্লি-সফর/a-15999672",
  "title" : "মার্কিন প্রতিরক্ষা মন্ত্রীর নতুন দিল্লি সফর",
  "date" : "05.06.2012",
  "writter" : "",
  "categories" : [ "বিশ্ব" ],
  "article" : "দু’দিনের সফরে মার্কিন প্রতিরক্ষামন্ত্রী লিওন প্যানেটা আজ মঙ্গলবার নতুন দিল্লিতে প্রধানমন্ত্রীর সঙ্গে সাক্ষাৎ করেন৷ বুধবার ভারতের প্রতিরক্ষামন্ত্রী এ.কে অ্যান্টনির সঙ্গে প্রতিনিধি স্তরে আলোচনায় বসবেন তিনি৷ মার্কিন প্রতিরক্ষামন্ত্রী হিসেবে এটাই লিওন প্যানেটার প্রথম ভারত সফর৷ আজ প্রধানমন্ত্রী ড. মনমোহন সিং এবং জাতীয় নিরাপত্তা উপদেষ্টা শিবশঙ্কর মেননের সঙ্গে বৈঠকের পর আগামীকাল তিনি প্রতিনিধি স্তরে আলোচনায় বসবেন প্রতিরক্ষামন্ত্রী এ.কে অ্যান্টনির সঙ্গে৷ জানা গেছে অ্যাজেন্ডায় আছে ভারত-মার্কিন সামরিক সহযোগিতা আরো মজবুত করা, ২০২০ সালের এশিয়া-প্রশান্ত মহাসাগরীয় অঞ্চলে কৌশলগত নতুন মার্কিন নীতির রোডম্যাপ রচনায় ভারতকে স্ট্র্যাটেজিক পার্টনার করতে চাওয়া৷ কারণ এই এলাকার শান্তি, নিরাপত্তা ও সমৃদ্ধি সুনিশ্চিত করতে ভারতের গুরুত্বপূর্ণ ভূমিকা আছে বলে মনে করে যুক্তরাষ্ট্র৷ বলা বাহুল্য, চীনের প্রসঙ্গ উঠবে৷ কারণ চীনকে ঠেকাতে আমেরিকা এশিয়া-প্রশান্ত মহাসাগরীয় এলাকায় তার সামরিক উপস্থিতি বাড়াতে চলেছে৷ এই প্রসঙ্গে বিশিষ্ট রাষ্ট্রনীতিবিদ অধ্যাপক উদয়ন বন্দ্যোপাধ্যায় ডয়চে ভেলেকে বললেন, প্রতিরক্ষা সহযোগী দেশ হিসেবে আমেরিকা চাইতেই পারে ভারতকে৷ কিন্তু ভারতের দিক থেকে গুরুত্বপূর্ণ হলো সামনের বছরে বাংলাদেশে নির্বাচন৷ ভোটের পর সেখানে তালেবান বা হুজি জঙ্গি গোষ্ঠী সংঘবদ্ধ হচ্ছে কিনা, কিংবা পশ্চিম দিকে ন্যাটো বাহিনী চলে যাবার আগে নতুন সংকট তৈরির চেষ্টা হতে পারে৷ সেদিক থেকে পারস্পরিক সহযোগিতা অনস্বীকার্য৷ অন্যদিকে, সন্ত্রাস ইস্যুতে পাকিস্তানের সঙ্গে যুক্তরাষ্ট্রের একটা সংঘাতপূর্ণ পরিস্থিতি তৈরি হতে চলেছে৷ সেখানে দাঁড়িয়ে আমেরিকা ভারতকে স্ট্র্যাটেজিক পার্টনার হিসেবে চাইতে পারে৷ তবে ভারতকে সজাগ থাকতে হবে, যাতে তার বাস্তববাদী এবং স্বাধীন পররাষ্ট্রনীতিতে তার ছায়া যেন না পড়ে৷ দক্ষিণ এশিয়া বিশেষজ্ঞ অধ্যাপক ত্রিদিব চক্রবর্তী ডয়চে ভেলেকে বলেন, ‘‘চীন আমাদের নিকটতম প্রতিবেশী দেশ৷ তার সঙ্গে সম্পর্ক খারাপ করে আমেরিকার দিকে হেলে পড়লে তাতে ভারতের ভাবমূর্তি নষ্ট হবে৷ তাই একটা ভারসাম্য বজায় রাখতে হবে৷ মনে রাখতে হবে ভারতের বাজার আমেরিকার বেশি দরকার'', বলেন অধ্যাপক চক্রবর্তী৷ ২০১৪ সালে ন্যাটো বাহিনী সরে যাবার পর আফগানিস্তান পরিস্থিতি এবং সন্ত্রাসীদের সঙ্গে পাকিস্তানের সম্পর্ক নিয়ে ভারত তার উদ্বেগের কথা তুলে ধরবে৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: সঞ্জীব বর্মন",
  "manualKeyPhrases" : [ "মার্কিন", "দিল্লি", "সফর", "নতুন", "প্রতিরক্ষা" ],
  "automaticKeyPhrases" : [ "" ]
}