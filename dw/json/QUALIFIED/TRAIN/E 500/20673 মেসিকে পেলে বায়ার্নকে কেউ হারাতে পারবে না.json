{
  "docID" : 20673,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেসিকে-পেলে-বায়ার্নকে-কেউ-হারাতে-পারবে-না/a-17521342",
  "title" : "মেসিকে পেলে বায়ার্নকে কেউ হারাতে পারবে না",
  "date" : "27.03.2014",
  "writter" : "",
  "categories" : [ "খেলাধুলা" ],
  "article" : "কথাটা বলেছেন আর্জেন্টাইন ফুটবল কিংবদন্তি ডিয়েগো মারাদোনা৷ রেকর্ড গড়ে বায়ার্ন মিউনিখের বুন্ডেসলিগা শিরোপা জয় নিয়ে জার্মান এক পত্রিকাকে দেয়া সাক্ষাৎকারে এ কথা বলেন তিনি৷ মঙ্গলবার রাতে হ্যার্টা বার্লিনকে ৩-১ গোলে হারিয়ে সাত ম্যাচ বাকি থাকতেই ২৪তম বারের মতো বুন্ডেসলিগার শিরোপা নিশ্চিত করে পেপ গুয়ার্দিওয়ালার বায়ার্ন৷ এর মাধ্যমে একটি রেকর্ড গড়ে বায়ার্ন৷ কেননা দলটি গত মরসুমে ছয় ম্যাচ বাকি রেখে চ্যাম্পিয়নশিপ নিশ্চিত করেছিল৷ মাত্র নয় মাস আগে বায়ার্নের দায়িত্ব নেয়া গুয়ার্দিওয়ালা ইতিমধ্যে তিনটি শিরোপা জিতেছেন৷ আর দল হিসেবে বায়ার্নকে নিয়ে গেছেন অন্যরকম এক উচ্চতায়৷ বায়ার্নের উচ্চ পর্যায়ের কর্মকর্তা থেকে শুরু করে খেলোয়াড়রা মাঝেমধ্যেই গুয়ার্দিওয়ালার প্রশংসায় পঞ্চমুখ হয়ে ওঠেন৷ এবার সে দলে যোগ দিলেন ফুটবলের কিংবদন্তি মারাদোনা৷ গুয়ার্দিওয়ালার প্রতি তিনি এতটাই অনুরক্ত হয়ে পড়েছেন যে, তিনি তাঁর প্রশিক্ষণ দেখার আগ্রহ প্রকাশ করেছেন৷ তিনি বলেন, ‘‘আমি এক সপ্তাহের জন্য গুয়ার্দিওয়ালার সঙ্গে কাজ করতে চাই৷ আমি তাঁর প্রশিক্ষণ দেখতে আগ্রহী৷'' বায়ার্ন খেলোয়াড়দের মধ্যে অধিনায়ক ফিলিপ লামকে তিনি সেরা বলে মনে করেন৷ তাঁর সম্পর্কে মারাদোনার বক্তব্য, ‘‘সে-ই পার্থক্যটা গড়ে দেয়৷'' এছাড়া আগামী মরসুম থেকে লেভান্ডভস্কি বায়ার্নে যোগ দিলে দলটা ‘পারফেক্ট' হবে বলেও মনে করেন মারাদোনা৷ তবে সঙ্গে যদি মেসি যোগ হয়, তাহলে বিশ্বের অন্যান্য ক্লাবকে যে-কোনা প্রতিযোগিতায় দ্বিতীয় অবস্থানের জন্য লড়াই করতে হবে৷ কারণ বর্তমান বায়ার্ন দলের সঙ্গে মেসি আর লেভান্ডভস্কির সংযুক্তি দলটিকে অপরাজেয় করে তুলবে বলেই মনে করেন মারাদোনা৷ বর্তমানে ডর্টমুন্ডের খেলোয়াড় আগামী মরসুম থেকে বায়ার্নে খেলার জন্য ইতিমধ্যে চুক্তিতে সই করেছেন৷ তবে মেসির বায়ার্নে যোগ দেয়ার সম্ভাবনা আপাতত নেই বললেই চলে৷ জেডএইচ / এসবি (ডিপিএ)",
  "manualKeyPhrases" : [ "মারাদোনা", "বুন্ডেসলিগা", "বায়ার্ন", "রেকর্ড", "মেসি" ],
  "automaticKeyPhrases" : [ "" ]
}