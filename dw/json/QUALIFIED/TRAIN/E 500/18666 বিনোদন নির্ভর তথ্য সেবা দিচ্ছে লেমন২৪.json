{
  "docID" : 18666,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিনোদন-নির্ভর-তথ্য-সেবা-দিচ্ছে-লেমন২৪/a-6005560",
  "title" : "বিনোদন নির্ভর তথ্য সেবা দিচ্ছে লেমন২৪",
  "date" : "15.09.2010",
  "writter" : "",
  "categories" : [ "বিনোদন" ],
  "article" : "লেমন টোয়েন্টিফোর ডটকম৷ একথায় এটি একটি ইন্টারনেট এবং মোবাইল নির্ভর রেডিও চ্যানেল৷ যার লক্ষ্য হচ্ছে বাংলা ভাষাভাষীদেরকে বিনোদনের জালে আবদ্ধ রাখা৷ এই রেডিও চ্যানেলের যাত্রা শুরু হয় ২০০৭ সালে৷ তথ্য বিনোদন সংক্ষেপে লেমন টোয়েন্টিফোর ডটকমের পরিচয় এটুকুই৷ কিন্তু আসলে কী শুধুই বিনোদনই দিচ্ছে লেমন? না, এর নেপথ্যের গল্পটি বেশ বড়৷ লেমন চায় তার বিনোদনের জালে আবদ্ধ মানুষদের মাঝে নানা বিষয়ে সচেতনতা সৃষ্টি করতে৷ সেটি হতে পারে স্বাস্থ্য কিংবা শিক্ষা নিয়ে অথবা অন্য কোন বিষয়ে৷ সংস্থার প্রধান নির্বাহী আশরাফ আবির এই প্রসঙ্গে বলেন, আমাদের মূলত তারুণ্যনির্ভর অনুষ্ঠান প্রচার করি৷ লেমন টোয়েন্টিফোর টিমও তরুণ৷ এর শ্রোতারাও তরুণ৷ তিনি বলেন, লেমন টোয়েন্টিফোরে কৃষি, স্বাস্থ্য, শিক্ষা বিষয়ক তথ্যও পাওয়া যায়৷ মোবাইলে লেমন ৪০ লাখ ইন্টারনেট ব্যবহারকারী, বাংলাদেশের নানাপ্রান্তের ৩০০ টেলিসেন্টার আর এক কোটি ষাট লাখ মোবাইল ব্যবহারকারীর কাছে দ্রুত পৌঁছাতে চায় এই অনলাইন রেডিও চ্যানেলটি৷ মোবাইল ব্যবহারকারীদের জন্য রয়েছে এম ডট লেমন টোয়েন্টিফোর ডটকম সাইট৷ তাই, আগামী কয়েক বছরের মধ্যে এই লক্ষ্যপূরণ খুব একটা কঠিন নয় বলেও মত আশরাফ আবিরের৷ তাঁর কথায়, ইন্টারনেটের ব্যবহার যে হারে বাড়ছে, তাতে পাঁচ বছরের মাথায় এই চ্যানেল একটি পূর্ণাঙ্গ চোহারা পাবে৷ অনুষ্ঠান পাঁচ মিনিটের লেমনের অনুষ্ঠানেও রয়েছে নানা বৈচিত্র৷ গানের ফাঁকে ফাঁকে তারা প্রচার করে বিভিন্ন তথ্য৷ রেডিওটির কোন অনুষ্ঠানের দৈর্ঘ্য ৫ মিনিটের বেশি নয়৷ প্রতিদিন দুপুরে লেমন প্রচার করে সংবাদমাধ্যম নিয়ে বিশেষ অনুষ্ঠান৷ নিয়মিত বিরতিতে থাকে সংবাদ প্রচার৷ এছাড়া শ্রোতাদের অংশগ্রহণে রয়েছে লেমনের বিশেষ অনুষ্ঠান৷ ওয়ার্ল্ড সামিট ইয়ুথ অ্যাওয়ার্ড সম্প্রতি ওয়ার্ল্ড সামিট ইয়ুথ অ্যাওয়ার্ড জয় করেছে লেমন টোয়েন্টিফোর ডটকম৷ জনগণের জন্য দারিদ্র্য ও ক্ষুধা দূরীকরণ, দুস্থদের সেবা, শিক্ষার অভাব ইত্যাদি নিয়ে জাতিসংঘের যে সব সদস্য রাষ্ট্র একসঙ্গে কাজ করে, সেসব দেশের তরুণদের প্রযুক্তি নির্ভর উদ্ভাবনকে উৎসাহিত করতে এই পুরস্কার দেওয়া হয়৷ এই সম্মাননার জন্য এবছর ১০২টি দেশ থেকে ৬৩০টি আবেদন জমা পড়ে৷ তার মধ্যে ৬ বিভাগে আঠারোটি প্রতিষ্ঠানকে দেয়া হয় সম্মাননা৷ লেমন টোয়েন্টিফোর ডটকম এদেরই একটি৷ এই মাসের ১৮ থেকে ২২ তারিখের মধ্যে নিউ ইয়র্কে একটি সম্মেলনে বিজয়ীদের হাতে তুলে দেয়া হবে পুরস্কার৷ এই প্রসঙ্গে আশরাফ আবিরের মন্তব্য, এই সম্মাননা পাওয়ায় এখন বলা যায়, এটি বিশ্বের অন্যতম শ্রেষ্ঠ এক উদ্যোগ৷ প্রশংসায় ব্রুক ওয়ার্ল্ড সামিট অ্যাওয়ার্ডের চেয়ারম্যান পেটার এ. ব্রুক জানিয়েছেন, লেমনটোয়েন্টিফোর ডটকমের মত প্রকল্পগুলো বিশ্ব নেতৃবৃন্দের কাছে ভালো উদাহরণ৷ তিনি বলেন, তরুণ প্রজন্ম তাদের সৃজনশীলতাকে কাজে লাগিয়ে জাতিসংঘের সহস্রাব্দের উন্নয়ন লক্ষ্যমাত্রা বাস্তবায়নে এগিয়ে যাচ্ছে৷ এটা এককথায় অসাধারণ৷ উল্লেখ্য, বাংলাদেশে কমিউনিটি রেডিও'র ধারণাকেও খানিকটা বদলে দিচ্ছে লেমন টোয়েন্টিফোর৷ কেননা, মোবাইলের বদৌলতে ইন্টারনেট এখন সহজলভ্য বাংলাদেশের প্রত্যন্ত অঞ্চলেও৷ সেই সুযোগকেই কাজে লাগিয়ে যেখানে সেখানে চলবে এই রেডিও৷ ফলে কমিউনিটি নির্ভর সীমাবদ্ধতা থাকছে না আর৷ আর তাই, বিনোদন, বিনোদনের সঙ্গে সঙ্গেই নানা তথ্য- সবকিছু মিলিয়ে বেশ জমজমাট লেমন টোয়েন্টিফোর ডটকম৷ প্রতিবেদন: আরাফাতুল ইসলাম সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "রেডিও", "ইন্টারনেট", "বিনোদন", "মোবাইল", "লেমন টোয়েন্টিফোর ডটকম" ],
  "automaticKeyPhrases" : [ "" ]
}