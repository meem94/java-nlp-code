{
  "docID" : 2511,
  "source" : "http://www.dw.com/",
  "lang" : "BN",
  "url" : "http://www.dw.com/bn/গাছেই-নীড়-তবে-পাখির-নয়-মানুষের/a-5949541",
  "title" : "গাছেই নীড়, তবে পাখির নয় মানুষের",
  "date" : "22.03.2013",
  "writter" : "মনিরুল ইসলাম",
  "categories" : [ "আবিষ্কার করুন জার্মানি" ],
  "article" : "অনেক, অনেক কাল আগের কথা৷ সভ্যতার উন্মেষ হয়নি তখনও৷ সেই সময় মানুষ থাকত গাছের ডালে৷ পাখির মতো৷ সেই সময় গত হয়েছে, তাও অনেক কাল আগে৷ তবে পূর্ব পুরুষের সেই আবাস এখনো মানুষের মনে দোলা দিয়ে যায়৷ তাই হয়তো শৈশবে সবাই হতে চায়, পাখির মতো আকাশে উড়ে বেড়াতে, গাছে নীড় বেঁধে থাকতে৷ সেই স্বপ্ন বাস্তব করতেই ট্রি হাউস হোটেল৷ বার্লিন থেকে দক্ষিণে গাড়ি চালিয়ে তিন ঘণ্টার পথ পাড়ি দিলে পোল্যান্ড সীমান্তের কাছে সেনডেনডর্ফে আছে কুলটার্নিসেল আইসিয়েডেল, একটি পার্ক৷ আর সেখানেই অনেকগুলো পাখির বাসা, গাছে ঝুলছে৷ তবে আকারে অনেক বড়, পাখির জন্য নয়, মানুষের জন্য৷ সুইস ফ্যামিলি রবিনসন কিংবা টারজান দেখে যারা কল্পনার জাল বুনেছেন, কল্পনার সেই রূপ বাস্তবে ধরা দেবে তাদের কাছে৷ ২০০৬ সালে যাত্রা শুরু হয়েছে পাখির, থুড়ি মানুষের এই নীড়ের৷ শুরুটা করেছেন জার্গেন ব্যার্গমান৷ ছোট বেলায় পাখির নীড়ে থাকার স্বপ্ন ছিল তাঁরও৷ শিল্পীমন বড় হয়ে মনোযোগ দেন স্বপ্ন বাস্তবায়নে৷ ব্যার্গমান বলেন, ছেলেবেলার স্বপ্ন অনেকে পুষে রাখেন বড় বেলাতেও৷ তাদের জন্যই ট্রি হাউস হোটেল৷ মাটি থেকে প্রায় ১০ মিটার দূরে গাছে গাছে ঘর৷ একটি গাছে কয়েকটি ঘর, ঘর লাগোয়া বেলকনিও আছে৷ প্রতিটি ঘরে চার জনের রাত কাটাতে খরচ পড়বে ১৮০ থেকে ২২০ ইউরো৷ একটি ঘর থেকে অরেকটি ঘরে যাওয়ার ব্যবস্থাও আছে৷ তবে ডাল বেয়ে উঠতে হবে না৷ রয়েছে মইয়ের সিঁড়ি৷ বিদ্যুৎ-পানির ব্যবস্থা আছে৷ তবে গরম জল পাবেন না৷ কুলটার্নিসেল আইসিয়েডেল পার্কের মধ্য দিয়েই বয়ে চলেছে নদী৷ নদীতে একটি জাহাজও ভাসছে৷ নদীর বুকে আছে একটি দ্বীপ, যার নাম আইসক্রিম আইল্যান্ড৷ সেখানে রাতে বসে কল্পকথার আসর৷ সব মিলিয়ে প্রকৃতির কাছাকাছি যারা থাকতে চান, তারা চলে যেতে পারেন সেখানে৷ জেনে রাখুন, এই ট্রি হাউস হোটেল খোলা থাকে মার্চ থেকে অক্টোবর অব্দি৷",
  "manualKeyPhrases" : [ "নীড়", "বার্লিন", "কুলটার্নিসেল", "আইসিয়েডেল", "ট্রি হাউস" ],
  "automaticKeyPhrases" : [ "" ]
}