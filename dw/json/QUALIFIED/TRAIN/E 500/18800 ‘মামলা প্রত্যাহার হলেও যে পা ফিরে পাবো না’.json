{
  "docID" : 18800,
  "source" : "http://www.dw.com/",
  "lang" : "BN",
  "url" : "http://www.dw.com/bn/মামলা-প্রত্যাহার-হলেও-যে-পা-ফিরে-পাবো-না/a-16938505",
  "title" : "‘মামলা প্রত্যাহার হলেও যে পা ফিরে পাবো না’",
  "date" : "09.07.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "অবশেষে ব়্যাবের গুলিতে পঙ্গু লিমন হোসেনের বিরুদ্ধে দায়ের করা সব মামলা প্রত্যাহারের সিদ্ধান্ত নিয়েছে সরকার৷ স্বরাষ্ট্রমন্ত্রী জানিয়েছেন, লিমনের বয়স বিবেচনা করে এই সিদ্ধান্ত নেয়া হয়েছে৷ এর প্রতিক্রিয়ায় লিমন বলেছেন, মামলা প্রত্যাহার হলেও সারা জীবন তাকে পঙ্গুত্বের ভার বইতে হবে৷ ২০১১ সালের ২৩শে মার্চ ঝালোকাঠির রাজাপুর উপজেলার সাতুরিয়া গ্রামে সন্ত্রাসী ধরার নামে ব়্যাব সদস্যরা এইচএসসি পরীক্ষার্থী লিমন হোসেনেকে গুলি করে৷ গুলিতে গুরুতর আহত লিমনের বাম পা উরুর নীচ থেকে কেটে ফেলতে হয়৷ এ কারণে লিমন পরীক্ষাও দিতে পারেনি৷ নিরীহ লিমন মাঠে গরু আনতে গিয়ে এই নির্মমতার শিকার হয়৷ এই ঘটনা নিয়ে গণমাধ্যমসহ সারাদেশে তীব্র নিন্দা এবং প্রতিবাদের ঝড় ওঠে৷ তারপরও ব়্যাব লিমনের বিরুদ্ধে অস্ত্র এবং সরকারি কাজে বাধা দেয়ার অভিযোগে দুটি মামলা দায়ের করে৷ সেই মামলায় চার্জশিট এবং বিচার প্রক্রিয়াও শুরু হয়৷ এরপরও ব়্যাবের বিরুদ্ধে লিমনের মা হেনোয়ারা বেগমের মামলা নেয়নি রাজাপুর থানা পুলিশ৷ পরে আদালতের নির্দেশে মামলা নেয়া হলেও পুলিশ ব়্যাব সদস্যদের অভিযোগ থেকে অব্যাহতি দেয়৷ অবশেষে এবার, মানবাধিকার কমিশনের আবেদনে স্বরাষ্ট্রমন্ত্রণালয় লিমনের বিরুদ্ধে ব়্যাবের দায়ের করা সব মমলা প্রত্যাহারের সিদ্ধান্ত নিয়েছে৷ স্বরাষ্ট্রমন্ত্রী ড. মহীউদ্দিন খান আলমগীর মঙ্গলবার জানান, লিমনের বয়স মাত্র ১৬ বছর৷ তাই তার বয়স বিবেচনা করে সে যাতে সুস্থ জীবনে ফিরে যেতে পারে, সেজন্য মামলা প্রত্যাহারের সিদ্ধান্ত নেয়া হয়েছে৷ লিমন এখন ঢাকার গণস্বাস্থ্য নগর হাসপাতালে চিকিত্‍সাধীন৷ সে ডয়চে ভেলেকে জানায়, মঙ্গলবার দুপুরে মানবাধিকার কমিশনের চেয়ারম্যান ড. মিজানুর রহমান তাকে ফোন করে তার বিরুদ্ধে মামলা প্রত্যাহারের সিদ্ধান্তের কথা জানান৷ লিমন বলে, এই সিদ্ধান্তের কারণে সে সরকারকে ধন্যবাদ জানায়৷ তবে এখন মামলা প্রত্যাহার করা হোক আর যাই করা হোক, কেউই তার পা ফিরিয়ে দিতে পারবে না৷ সারাজীবন তাকে পঙ্গুত্বের ভার বইতে হবে৷ লিমন তার পঙ্গুত্বের জন্য দায়ী ব়্যাব সদস্যদের বিচার এবং ক্ষতিপূরণ দাবি করে৷ লিমন জানায়, এই ঘটনার পর তাদের পুরো পরিবারে বিপর্যয় নেমে এসেছে৷ পরিবারের কেউ এখন আর তাদের গ্রামের বাড়িতে থাকতে পারছেন না৷ এছাড়া, ব়্যাবের সোর্স তাদের পরিবারের সবার জীবন দুর্বিষহ করে তুলেছে৷ তাই তার বাবা-মা, ভাই-বোন গ্রামের বাড়ি ছেড়ে পাশের পিরোজপুর জেলার কাউখালিতে থাকতে বাধ্য হচ্ছেন৷ লিমনের কথায়, তার বা পায়ে এখন কৃত্রিম পা লাগানো হয়েছে৷ হাসপাতালে এখন সেই পা দিয়েই হাঁটার প্রশিক্ষণ নিচ্ছে সে৷ লিমন জানায়, ক্ষতিপূরণ বলতে সে কোনো আর্থিক ক্ষতিপূরণ চায় না৷ সে যেন তার লেখাপড়া শেষ করে একটি চাকরি পায়, তার পরিবারের সদস্যরা যেন ঠিকমতো চলতে পারে – সরকার যেন সেই ব্যবস্থা করে দেয়৷ লিমন জানায়, ব়্যাবের সোর্স এখনো তার পরিবারের সদস্যদের হয়রানি করছে৷ এই হয়রানি যেন বন্ধ হয় আর দায়ী ব়্যাব সদস্যদের যেন বিচারের মুখোমুখি করা হয়৷ লিমন চায়, সরকার যেন এমন ব্যবস্থা করে যাতে তার মতো আর কাউকে এভাবে পঙ্গু হতে না হয়৷",
  "manualKeyPhrases" : [ "পা", "ব়্যাব", "গুলি", "লিমন", "পঙ্গু", "মামলা প্রত্যাহার" ],
  "automaticKeyPhrases" : [ "" ]
}