{
  "docID" : 2317,
  "source" : "http://www.dw.com/",
  "lang" : "BN",
  "url" : "http://www.dw.com/bn/বড়রাস্তায়-বাঘমামা-হতভম্ব-প্রত্যক্ষদর্শীরা/a-19106974",
  "title" : "বড়রাস্তায় বাঘমামা, হতভম্ব প্রত্যক্ষদর্শীরা",
  "date" : "11.03.2016",
  "writter" : "",
  "categories" : [ "ভাইরাল ভিডিও" ],
  "article" : "ধরুন আপনি ঢাকার গুলিস্তান মোড় বা কলকাতার ধর্মতলা মোড়ে যানজটে আটকে আছেন৷ হঠাৎ দেখলেন রাস্তা দিয়ে একটা বাঘ ছুটে আসছে! কেমন লাগবে আপনার? আপনি নিশ্চয় ব্যতিব্যস্ত হয়ে পড়বেন? হ্যাঁ, ঠিক এমনটাই ঘটেছে কাতারের রাজধানী দোহায়৷ বেঙ্গালুরুতে কিছুদিন আগে প্রকাশ্যে চিতাবাঘ ঘুরে বেড়ানো নিয়ে ভারতে হইচই পড়ে গিয়েছিল৷ সিলিকন সিটির একটি স্কুলে চিতাবাঘ ঢোকায় ঐ অঞ্চলের সব স্কুল বন্ধ করে দিতে বাধ্য হয়েছিলেন কর্তৃপক্ষ৷ তবে দোহাতে যা ঘটেছে, তা দেখে বেঙ্গালুরুর স্কুল কর্তপক্ষ এটা ভেবে নিশ্চিন্ত হতে পারেন যে, এমন ঘটনার সাক্ষী একমাত্র তাঁরাই নন৷ এর চেয়েও ভয়ানক ঘটনা ঘটতে পারে৷ মঙ্গলবার দোহার এক্সপ্রেসওয়ের ব্যস্ত রাস্তায় দাপিয়ে বেড়াচ্ছে বাঘটি৷ ঘটনাটি একজন প্রত্যক্ষদর্শী ক্যামেরাবন্দি করেন৷ মাত্র কুড়ি সেকেন্ডের মধ্যে সেই ভিডিও সোশ্যাল মিডিয়ায় ভাইরাল হয়ে গেছে৷ ভিডিওটা ক্লিক করলেই দেখবেন, যানজটে ঠাসা রাস্তার মধ্যে দিয়ে কীভাবে একটা বাঘ ছুটে বেড়াচ্ছে৷ হতভম্ব বাঘমামা হয়ত রাস্তা থেকে বের হওয়ার পথ খুঁজছিল৷ শেষ পর্যন্ত এক ব্যক্তি পোষা কুকুর ধরার মতো একটা গাড়ির নীচ থেকে বাঘটিকে বার করে এনেছেন৷ সেই দৃশ্যও রয়েছে ভিডিওতে৷ বাঘটার গলায় একটা শিকল বাঁধা, অর্থাৎ বাঘমামা কারুর পোষ্য ছিল৷ সম্ভবত ট্রাকে বা গাড়ি করে নিয়ে যাওয়ার সময়ে কোনোভাবে খাঁচা থেকে বেরিয়ে পড়েছিল বাঘটি৷ ইতিমধ্যে অবশ্য বাঘটিকে ধরা গেছে এবং বাঘমামার মালিককেও শনাক্ত করেছে দোহার কর্তৃপক্ষ৷ আসলে মধ্যপ্রাচ্যের দেশগুলিতে আর্থিক প্রতিপত্তি দেখানোর জন্য বাঘ, চিতাবাঘ বা সিংহের মতো বন্যপ্রাণী পোষা নতুন কিছু নয়৷ কিন্তু এই ভিডিওটি দেখলে আপনি চমকে উঠতে বাধ্য৷ ভিডিওটি দেখে বলুন তো, ঠিক বলছি কিনা! ডিজি/এসিবি",
  "manualKeyPhrases" : [ "বন্যপ্রাণী", "রাস্তা", "পোষা", "বাঘ", "বাঘমামা" ],
  "automaticKeyPhrases" : [ "" ]
}