{
  "docID" : 21044,
  "source" : "http://www.dw.com/",
  "lang" : "BN",
  "url" : "http://www.dw.com/bn/বুকে-নয়-স্তন-এবার-থাকবে-কপালে/a-35947892",
  "title" : "বুকে নয়, স্তন এবার থাকবে কপালে!",
  "date" : "03.10.2016",
  "writter" : "দেবারতি গুহ",
  "categories" : [ "ভাইরাল ভিডিও" ],
  "article" : "বহুজাতিক একটা কোম্পানির সেমিনার কক্ষ৷ সেখানে ‘লেটেস্ট' মডেল সম্পর্কে সবাইকে একটা ধারণা দিচ্ছেন তার ডিজাইনার, স্মার্ট, বুদ্ধিদীপ্ত এক নারী৷ বাচনভঙ্গি, উপস্থিত বুদ্ধি তারিফ করার মতো৷ অথচ পুরুষগুলোর চোখ ছিল তাঁর বুকের দিকে৷ এমনটা যে শুধু কর্পোরেট ওয়ার্ল্ড-এ হয়, তা নয়৷ পথে-ঘাটে, অফিস-আদালতে, পাড়ায়, এমনকি বাড়িতেও কথা বলার সময় মেয়েদের বুকের দিকে তাকিয়ে থাকে বহু পুরুষ৷ তারা চোখে চোখ রেখে স্পষ্ট করে মেয়েদের সঙ্গে কথা বলতে যেন জানেই না৷ চোখ লুকিয়ে লজ্জার ভান করে অথবা নির্লজ্জের মতো ড্যাবড্যাব করে নারীর স্তন, স্তন বিভাজন বা ‘ক্লিভেজ'-এর দিকে তাকিয়ে থাকে তারা৷ আসলে ভারত-বাংলাদেশ তো বটেই, ইউরোপেও আজকাল ‘গা-দেখানো' পোশাক পরলে, বাঙালি পুরুষরা ভ্রু কুঁচকে তাকায়৷ এমনকি মেয়েরা ফেসবুকে ক্লিভেজ দেখানো ছবি দিলেও আপত্তি ওঠে, আধা-নগ্ন হলে তো কথাই নেই৷ ফেসবুক কর্তৃপক্ষ নিজের হাতে সে ছবি মুছে দেয়৷ আর শুধু আমার-আপনার বা সেই কোম্পানির স্মার্ট ‘এক্সিকিউটিভ'-এর স্তন বা ক্লিভেজ নয়, ব্লাউজ বা শার্টের ভেতর দিয়ে বলিউডের নামি-দামি অভিনেত্রীদের স্তনের একাংশ বা বিভাজন দেখা গেলে, তা নিয়েও শুরু হয়ে যায় চর্চা৷ শুরু হয় পুরুষশাসিত সমাজের তর্জন-গর্জন৷ কঙ্গনা বা দিপীকাকে তখন জনসমক্ষে আসতে হয়, বলতে হয়, ‘‘ক্লিভেজ দেখালে সম্মান চলে যায় না৷'' তবে আর নয়৷ কারণ হলিউড অভিনেত্রী মারিয়ন কোটিয়ার্ড এবার নিয়ে এসেছেন কপালে পরার জন্য প্লাস্টিকের ‘জোড়া স্তন'৷ এটা পরে একবার অফিস, কলেজ বা আপনার কর্মস্থলে গিয়ে দেখুন৷ দেখবেন, কোনো পুরুষই আর নীচে, আপনার বুকের দিকে তাকাতে সাহস পাচ্ছে না৷ বারে বারে তাদের চোখ চলে যাচ্ছে আপনার দু'নয়নের মাঝখানে৷ আর অস্বস্তিতে একটা সময় চোখ নামিয়ে নিচ্ছে তারা৷ একেই বোধ হয় বলে ‘চক্ষুলজ্জা'! বন্ধুরা, ভিডিওটি দেখলেন? কেমন লাগলো জানাতে ভুবেন না কিন্তু! ",
  "manualKeyPhrases" : [ "নগ্ন", "স্তন বিভাজন", "স্তন", "ক্লিভেজ", "জোড়া স্তন" ],
  "automaticKeyPhrases" : [ "" ]
}