{
  "docID" : 18888,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিএনপি-জামায়েতের-৪৮-ঘন্টা-হরতালের-ডাক/a-15211464",
  "title" : "বিএনপি-জামায়েতের ৪৮ ঘন্টা হরতালের ডাক",
  "date" : "05.07.2011",
  "writter" : "",
  "categories" : [ "বিশ্ব" ],
  "article" : "বিরোধী দল বিএনপি ও জামায়াতের ডাকে কাল সকাল থেকে বাংলাদেশে শুরু হচ্ছে টানা ৪৮ ঘন্টার হরতাল৷ স্বরাষ্ট্রমন্ত্রী বলেছেন, হরতালে আইন-শৃঙ্খলা বিরোধী কোন কাজ করলে তা কঠোর হাতে দমন করা হবে৷ বর্তমান মহাজোট সরকারের আমলে বিরোধী দলের এটিই প্রথম টানা ৪৮ ঘন্টার হরতালের ডাক৷ আর বিএনপি ও জামাতের একযোগে হরতাল কর্মসূচিও এই সরকারের আমলে প্রথম৷ তত্ত্বাবধায়ক সরকার পুনর্বহালের দাবিতেই মূলত তারা হরতাল ডেকেছেন৷ এর সঙ্গে আটক নেতা-কর্মীদের মুক্তি, তেল-গ্যাস, দ্রব্যমূল্যসহ আরো কিছু ইস্যু যোগ হয়েছে৷ এই হরতালে ৪ দলীয় জোটের অন্য শরিকরাও সমর্থন দিয়েছে৷ বিএনপি হরতালের সমর্থনে আজ গণসংযোগ এবং লিফলেট বিতরণ করেছে৷ নয়াপল্টন দলীয় কার্যালয়ের সামনে লিফলেট বিতরণের সময় পুলিশ কয়েকজন কর্মীকে আটক করে৷ আর ভোররাতে গ্রেফতার করা হয় ছাত্রদলের সভাপতি সুলতান সালাউদ্দিন টুকুকে৷ হরতালের সমর্থনে লিফলেট বিতরণের পর বিএনপির ভারপ্রাপ্ত মহাসচিব মীর্জা ফখরুল ইসলাম আলমগীর সংবাদ সম্মেলনে বলেন, এভাবে নেতা কর্মীদের গ্রেফতার নির্যাতন করে আন্দোলন বন্ধ করা যাবেনা৷ কালকের হরতালে বাধা দিলে আরো কঠোর কর্মসূচি দেয়া হবে৷ অন্যদিকে সচিবালয়ে এক প্রেস ব্রিফিংয়ে স্বরাষ্ট্রমন্ত্রী এ্যাডভোকেট সাহারা খাতুন বলেছেন, হরতালে রাস্তাঘাট বন্ধ করে মানুষের চলাচলে বিঘ্ন সৃষ্টি করতে দেয়া হবেনা৷ আইন-শৃঙ্খলা বিরোধী যেকোন তৎপরতার বিরুদ্ধে ব্যবস্থা নেয়া হবে৷ এবারের হরতালেও মোবাইল কোর্ট কাজ করবে৷ পুলিশ কমিশনার বেনজীর আহমেদ জানিয়েছেন, যারা দোকান-পাট খুলতে চাইবেন, যানবাহন চালাবেন তাদের নিরাপত্তা দেবে পুলিশ৷ আর স্পর্শকাতর জায়গায় পুলিশ মোতায়েন থাকবে৷ থাকবে পুলিশের টহলদার টিম৷ এদিকে, হরতালের আগেই সন্ধ্যা পর্যন্ত ঢাকায় ৩টি বাসে আগুন দেয়া হয়েছে৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "সাহারা খাতুন", "বিএনপি", "তেল-গ্যাস", "মীর্জা ফখরুল ইসলাম", "হরতাল" ],
  "automaticKeyPhrases" : [ "" ]
}