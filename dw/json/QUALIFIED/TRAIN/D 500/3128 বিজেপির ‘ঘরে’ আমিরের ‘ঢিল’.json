{
  "docID" : 3128,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিজেপির-ঘরে-আমিরের-ঢিল/a-18875895",
  "title" : "বিজেপির ‘ঘরে’ আমিরের ‘ঢিল’",
  "date" : "25.11.2015",
  "writter" : "আশীষ চক্রবর্ত্তী",
  "categories" : [ "সমাজ সংস্কৃতি" ],
  "article" : "ভারতে অসহিষ্ণুতা বেড়েছে- এ কথা বলে এবার ঝড় তুলেছেন আমির খান৷ ক্ষমতাসীন বিজেপি ও তাদের কতিপয় সমর্থক আমিরের বিরুদ্ধে সবাক, সোচ্চার৷ তবে সংখ্যাগুরু ধর্মনিরপেক্ষ শক্তিও৷ তাঁরা আছেন আমিরের পাশে৷ বলিউড তারকাদের মধ্যে শাহরুখ খানই প্রথম বলেছিলেন, সাম্প্রতিক সময়ে ভারতে অসহিষ্ণুতা খুব বেড়েছে৷ ক্ষমতাসীন দল বিজেপির কয়েকজন মন্ত্রী এবং রাজ্য নেতা শাহরুখের সমালোচনায় মুখর হয়েছিলেন৷ ‘‘শাহরুখের অন্তরে পাকিস্তান''- এমন আপত্তিকর মন্তব্য করে তাঁকে প্রয়োজনে পাকিস্তানে চলে যাবার পরামর্শও দিয়েছিলেন কোনো কোনো বিজেপি নেতা৷ বলিউডের আরেক সুপারস্টার আমির খানও যেন ঢিল ছুঁড়েছেন ভিমরুলের চাকে৷ এক পুরস্কার বিতরণী অনুষ্ঠানে তিনি বলেছিলেন, ‘‘এ দেশে আমি নিরাপত্তাহীনতায় ভুগছি৷'' নিরাপত্তাহীনতার কারণ ক্রমশ বেড়ে চলা অসহিষ্ণুতা৷ আমির আরো জানান, ধর্মীয় অসহিষ্ণুতার এই সময়ে সপরিবারে দেশ ছাড়ার কথাও বলেছেন তাঁর স্ত্রী কিরণ রাও৷ অতীতেও ধর্মীয় অসহিষ্ণুতার কারণে বড় বড় ঘটনা ঘটেছে- এ কথা স্মরণ করিয়ে দেয়ায় আমির বলেছেন, হ্যাঁ, অতীতেও ঘটেছে এবং যখন তা হয়েছে, খারাপই হয়েছে৷ আমির জনান, ধর্মীয় উন্মাদনার বিপরীতে সরকারের নীরবতার প্রতিবাদে যাঁরা জাতীয় পুরস্কার প্রত্যাখ্যান করেছেন তাঁদের প্রতি তাঁর সমর্থন আছে৷ আমির অবশ্য জানিয়েছেন, শান্তিপূর্ণ সব প্রতিবাদকেই তিনি সমর্থনযোগ্য মনে করেন৷ সাংবাদিকদের পুরস্কার বিতরণীর এ অনুষ্ঠানে আমির আরো বলেন, সমাজে নিরাপত্তাবোধ এবং ন্যায়বিচার থাকা খুব জরুরি৷ তা না থাকলে নিরাপত্তাহীনতার অনুভূতি তৈরি হয়৷ এমনটি যে যুগ যুগ ধরে হয়ে আসছে- তা-ও স্বীকার করেছেন ৫০ বছর বয়সি অভিনেতা৷ তাঁর মতে, ভারতে গত ছয় থেকে আট মাসে অসহিষ্ণুতা অনেক বেড়েছে৷ টেলিভিশনে যাঁরা আমিরের বক্তব্য শোনেননি, তাঁরা হামলে পড়ছেন ইউটিউবে৷ আমির খানের এই একটি ভিডিওই একদিনে দেখা হয়েছে ১ লক্ষ ৭৯ হাজার ২২০ বার৷",
  "manualKeyPhrases" : [ "বলিউড", "বিজেপি", "আমির খান", "শাহরুখ", "অসহিষ্ণুতা" ],
  "automaticKeyPhrases" : [ "" ]
}