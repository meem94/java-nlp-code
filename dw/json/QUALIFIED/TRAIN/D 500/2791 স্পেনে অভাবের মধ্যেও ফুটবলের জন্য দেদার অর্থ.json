{
  "docID" : 2791,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্পেনে-অভাবের-মধ্যেও-ফুটবলের-জন্য-দেদার-অর্থ/a-17706984",
  "title" : "স্পেনে অভাবের মধ্যেও ফুটবলের জন্য দেদার অর্থ",
  "date" : "15.06.2014",
  "writter" : "",
  "categories" : [ "খেলাধুলা" ],
  "article" : "অর্থনীতি বিপর্যস্ত, চরম বেকারত্ব – এমন পরিস্থিতি সত্ত্বেও ফুটবলের পেছনে টাকা খরচ করতে পিছপা হচ্ছে না স্পেন৷ এমনকি মাদ্রিদ ও বার্সেলোনার মতো বিখ্যাত ক্লাবকেও প্রত্যক্ষ ও পরোক্ষভাবে মোটা অঙ্কের সরকারি অনুদান দেওয়া হচ্ছে৷ কাস্তেলো বিমানবন্দরকে ‘ভুতুড়ে' বলা হয়, কারণ ২০১১ সালে উদ্বোধনের পর থেকে একটিও বিমান ওঠানামা করেনি সেখান থেকে৷ অথচ ভিলারেয়াল ক্লাবের জার্সিতে সগর্বে শোভা পাচ্ছে এয়ারপোর্ট লোগো৷ স্থানীয় প্রশাসন ক্লাবকে এ জন্য ২ কোটি ইউরো দিয়েছে৷ এটা কোনো বিচ্ছিন্ন ঘটনা নয়৷ স্বাস্থ্য, শিক্ষা ও জনকল্যাণের ক্ষেত্রে স্পেনে বিশাল ব্যয় সংকোচ চলছে৷ কিন্তু বড় বড় ফুটবল ক্লাবগুলি নানা পথে বিশাল অঙ্কের সরকারি অনুদান পেয়ে চলেছে৷ সংবাদ সংস্থা এপি স্পেনে এমন বেশ কয়েকটি দৃষ্টান্ত খুঁজে পেয়েছে৷ তাতে দেখা যাচ্ছে, যে বিশেষ করে প্রাদেশিক সরকারগুলি তাদের অঞ্চলের অনেক ফুটবল ক্লাবকে সরাসরি টাকা দিচ্ছে৷ ২০০৮ থেকে ২০১২ সাল পর্যন্ত স্পেনের অর্থনীতি মারাত্মক সংকটের মুখে পড়েছিল৷ অথচ একই সময়কালে সে দেশের বিখ্যাত ফুটবল লিগের ২০টি ক্লাব প্রায় ৩৩ কোটি ২০ লক্ষ ইউরো অঙ্কের সরাসরি আর্থিক সহায়তা পেয়েছে৷ দেশের ১৭টি প্রাদেশিক সরকারের বিভিন্ন দপ্তর এই টাকা ঢেলেছে৷ সরাসরি সহায়তার পাশাপাশি পরোক্ষভাবেও নানারকম আর্থিক সুবিধা দেওয়া হয়েছে এই ক্লাবগুলিকে৷ এর মধ্যে রয়েছে কর ও সামাজিক সুরক্ষা ক্ষেত্রে ঋণ মকুব করার ঘটনা৷ এভাবে স্পেনের আর্থিক সংকটের সময় প্রায় ৪৭ কোটি ৬০ লক্ষ ইউরো সুবিধা ভোগ করেছে বেসরকারি ফুটবল ক্লাবগুলি, যাদের বাণিজ্যিক ভিত্তিতে অর্থ উপার্জন করার কথা৷ প্রশ্ন হলো, এমন কঠিন সময়ে স্পেনের সাধারণ মানুষ কী ভাবে এমন অপচয় মেনে নিচ্ছেন? কিছু সমালোচনা অবশ্যই শোনা যাচ্ছে৷ তবে স্থানীয় ক্লাব রসাতলে গেলে স্পেনের ফুটবল-পাগল মানুষ তা মেনে নিতে পারেন না৷ সরকারি সাহায্য ছাড়া ফুটবল ক্লাবগুলির অস্তিত্ব সত্যিই বিপন্ন হয়ে উঠতে পারে৷ তবে স্পেনে সরকারি পর্যায়ে এই উদার মনোভাবের উপর কড়া নজর রাখছে ইউরোপীয় ইউনিয়ন৷ বিশেষ করে রেয়াল মাদ্রিদ ও বার্সেলোনার মতো সাতটি ক্লাবের জন্য সরকারি লোন গ্যারেন্টি ইইউ প্রতিযোগিতা লঙ্ঘন করছে কিনা, তা নিয়ে তদন্ত চলছে৷ এসবি/ডিজি (এপি, এএফপি)",
  "manualKeyPhrases" : [ "রেয়াল মাদ্রিদ", "বেকারত্ব", "স্পেন", "অর্থনীতি", "অর্থ", "ফুটবল" ],
  "automaticKeyPhrases" : [ "" ]
}