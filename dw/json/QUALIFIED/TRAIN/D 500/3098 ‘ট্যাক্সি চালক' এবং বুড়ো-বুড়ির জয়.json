{
  "docID" : 3098,
  "source" : "http://www.dw.com/",
  "lang" : "BN",
  "url" : "http://www.dw.com/bn/ট্যাক্সি-চালক-এবং-বুড়ো-বুড়ির-জয়/a-18261103",
  "title" : "‘ট্যাক্সি চালক' এবং বুড়ো-বুড়ির জয়",
  "date" : "16.02.2015",
  "writter" : "",
  "categories" : [ "জার্মানি" ],
  "article" : "বার্লিনে অনুষ্ঠিত আন্ডর্জাতিক চলচ্চিত্র উৎসব ‘বার্লিনালে'-তে এবার জাফর পানাহি এসেছিলেন ‘ট্যাক্সি' নিয়ে৷ আর ব্রিটিশ পরিচালক অ্যান্ড্রু হেইগ এসেছিলেন তিনজন নারী-পুরুষের আন্তঃসম্পর্কের একটি ছবি নিয়ে৷ বাজিমাত করেছেন দু'জনেই৷ এবার সেরা ছবির পুরস্কার পেয়েছে ‘ট্যাক্সি'৷ ইরান থেকে বিতাড়িত পরিচালক জাফর পানাহির এ ছবিটি নিয়ে আগে সমালোচকদের কাছ থেকে খুব একটা প্রশংসা শোনা না গেলেও বার্লিনালের জুরিরা এর পক্ষেই রায় দিয়েছেন৷ ছবিতে জাফর পানাহি নিজেই ছিলেন ট্যাক্সি ড্রাইভারের ভূমিকায়৷ তেহরানের ব্যস্ত রাস্তায় চলেছে ট্যাক্সি৷ চালকের পাশেই ক্যামেরা৷ চালক সব যাত্রীর সঙ্গে কথা বলছেন আর ক্যামেরায় তা ধারণ করা হচ্ছে৷ এভাবে ট্যাক্সি চালকের চোখে তেহরানবাসীর জীবন তুলে ধরে এবার বার্লিনালে জয় করলেন জাফর পানাহি৷ সেরা অভিনেতা, সেরা অভিনেত্রী হয়েছেন যথাক্রমে টম কার্টনি এবং শার্লট ব়্যাম্পলিং৷ ‘ফর্টি ফাইভ ইয়ার্স' ছবির নাম ভূমিকায় অভিনয় করে ইউরোপের সেরা চলচ্চিত্র উৎসব থেকে সেরার পুরস্কার নিয়ে ফিরলেন তাঁরা৷ শনিবার দু'জন একসঙ্গেই এসেছিলেন সংবাদ সম্মেলনে৷ হোটেল হায়াত-এ সমাগত সাংবাদিকদের মাঝে হাসির রোল উঠেছিল রূপালি পর্দার মতো বাস্তবেও রাম্পলিং আর কার্টনিকে খুনসুটিতে মেতে উঠতে দেখে৷ ৭৭ বছর বয়সি কার্টনি এবং ৬৯ বছর বয়সি শার্লট অনবদ্য অভিনয় করেছেন ‘ফর্টি ফাইভ ইয়ার্স'-এ৷ বার্লিনালেতে আন্তর্জাতিক জুরিদের বিবেচনায় সেরা পরিচালকের পুরস্কার পেয়েছেন ‘আফেরিম' ছবির পরিচালক রাডু জুডে, ‘বেস্ট ফার্স্ট ফিচার' ক্যাটেগরিতে সেরা হয়েছে ‘সিক্স হান্ড্রেড মাইলস' ছবি৷ সেরা স্বল্প দৈর্ঘের ছবি হিসেবে গোল্ডেন বেয়ার পেয়েছে কোরিয়ার ছবি ‘হোসানা'৷ আন্তর্জাতিক জুরিদের বিবেচনায় যেমন অনেক ক্যাটাগরিতে সেরার স্বীকৃতি দেয়া হয়, বার্লিনালেতে তার বাইরেও থাকে অনেক পুরস্কার৷ শিশুরাও বেছে নেয় সেরা ছবি৷ শান্তি পুরস্কারও আছে৷ এবার ‘পিস ফিল্ম প্রাইজ' দেয়া হয়েছে ‘দ্য লুক অফ সাইলেন্স-'কে৷ এছাড়া অ্যামনেস্টি ইন্টারন্যাশনাল ফিল্ম পুরস্কার পেয়েছে ‘টেল স্প্রিং নট টু কাম দিস ইয়ার'৷ এসিবি/ডিজি (ডিপিএ, রয়টার্স)",
  "manualKeyPhrases" : [ "বার্লিনালে", "ট্যাক্সি", "জাফর পানাহি", "শার্লট ব়্যাম্পলিং", "ছবি", "সেরা", "টম কার্টনি" ],
  "automaticKeyPhrases" : [ "" ]
}