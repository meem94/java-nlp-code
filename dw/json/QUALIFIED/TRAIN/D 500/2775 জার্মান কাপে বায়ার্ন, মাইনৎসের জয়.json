{
  "docID" : 2775,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মান-কাপে-বায়ার্ন-মাইনৎসের-জয়/a-16465249",
  "title" : "জার্মান কাপে বায়ার্ন, মাইনৎসের জয়",
  "date" : "19.12.2012",
  "writter" : "",
  "categories" : [ "খেলাধুলা" ],
  "article" : "বুন্ডেসলিগায় চলছে শীতকালীন বিরতি৷ তবে থেমে নেই জার্মান ফুটবল৷ মঙ্গলবার হয়ে গেল জার্মান কাপের খেলা৷ আর তাতে ছিল চমক৷ বুন্ডেসলিগার ক্লাব ফোরটুনা ড্যুসেলডর্ফ ২-০ গোলে হেরে গেছে তৃতীয় বিভাগের দল ওফেনবাখের কাছে৷ ইউরোপীয় চ্যাম্পিয়নস লিগে জার্মানির প্রতিনিধি শালকে হেরে গেছে বুন্ডেসলিগা ক্লাব মাইনৎসের কাছে৷ এর ফলে শালকের পরাজয়ের ধারা অব্যাহত থাকলো৷ কেননা শনিবার তারা বুন্ডেসলিগার ম্যাচে ফ্রাইবুর্গের কাছে ৩-১ গোলে হেরে গিয়েছিল৷ যার ফলে চাকরি হারাতে হয়েছে কোচ হুব স্টিভেন্সকে৷ খেলা হয়েছে শালকের মাঠে৷ প্রথমে গোল করেছিল মাইনৎস৷ পরে হুন্টেলারের গোলে সমতা নিয়ে এসেছিল শালকে৷ কিন্তু অতিরিক্ত সময়ে গোল পেয়ে যায় মাইনৎস৷ এতে করে জার্মান কাপের নিয়ম অনুযায়ী টুর্নামেন্ট থেকে ছিটকে পড়তে হয়েছে শালকে'কে৷ এদিকে বুন্ডেসলিগার শীর্ষ দল বায়ার্ন মিউনিখের তারকা খেলোয়াড় ফ্রাঙ্ক রিবেরি লাল কার্ড পেয়েছেন৷ তবে তারপরও অবশ্য আউগসবুর্গের বিরুদ্ধে ২-০ গোলের জয় পেয়েছে বায়ার্ন৷ দলের পক্ষে গোল দুটি করেন মারিও গোমেজ আর শাকিরি৷ আউগসবুর্গের দক্ষিণ কোরীয় খেলোয়াড় কু জা চেওলের সঙ্গে বিবাদে জড়ানোয় লাল কার্ড পান রিবেরি৷ বায়ার্নের কোচ ইয়ুপ হেইঙ্কেস বলেছেন, রেফারির সিদ্ধান্ত সঠিক ছিল৷ রিবেরির উচিত হয়নি বিবাদে জড়ানো৷ এবার জার্মান কাপ সম্পর্কে কিছু কথা৷ বুন্ডেসলিগার পর জার্মান ফুটবলের দ্বিতীয় মর্যাদাপূর্ণ টুর্নামেন্ট হলো এই জার্মান কাপ৷ মোট ৬৪টি দল খেলে থাকে এই নকআউট টুর্নামেন্টে৷ বুন্ডেসলিগা আর দ্বিতীয় বুন্ডেসলিগার ৩৬টি ছাড়াও এতে খেলে থাকে তৃতীয় বিভাগের শীর্ষ চারটি দল৷ থাকে অঞ্চলভিত্তিক টুর্নামেন্টের শীর্ষ দলগুলোও৷ গত বছর বুন্ডেসলিগার মতো জার্মান কাপও জিতেছিল বোরুসিয়া ডর্টমুন্ড৷ আর বায়ার্ন মিউনিখ সর্বোচ্চ ১৫ বার জার্মান কাপ জিতেছে৷ জেডএইচ/ডিজি (ডিপিএ)",
  "manualKeyPhrases" : [ "মাইনৎস", "জার্মান কাপ", "বায়ার্ন", "জয়", "ফুটবল", "বুন্ডেসলিগা" ],
  "automaticKeyPhrases" : [ "" ]
}