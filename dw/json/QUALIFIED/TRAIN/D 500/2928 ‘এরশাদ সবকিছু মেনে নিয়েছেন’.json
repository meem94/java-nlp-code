{
  "docID" : 2928,
  "source" : "http://www.dw.com/",
  "lang" : "BN",
  "url" : "http://www.dw.com/bn/এরশাদ-সবকিছু-মেনে-নিয়েছেন/a-17371418",
  "title" : "‘এরশাদ সবকিছু মেনে নিয়েছেন’",
  "date" : "18.01.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "জাতীয় পার্টির যুগ্ম সাংগঠনিক সম্পাদক এবং নবনির্বাচিত সংসদ সদস্য ইয়াহিয়া চৌধুরী ডয়চে ভেলেকে বলেছেন, নির্বাচন নিয়ে দলে মতবিরোধ থাকলেও দলের চেয়ারম্যান এইচ এম এরশাদ এখন সবকিছু মেনে নিয়েছেন৷ দলের মধ্যে এখন আর কোনো মতবিরোধ নেই৷ জাতীয় পার্টিকে আরো শক্তিশালী করতে সাংগঠনিক তৎপরতা আরো বাড়ানো হবে বলে জানিয়েছেন তিনি৷ ইয়াহিয়া চৌধুরী মনে করেন তাঁরা ৫ বছরের জন্য নির্বাচিত হয়েছেন, তাই তাঁরা পুরো মেয়াদই দায়িত্ব পালন করতে চান৷ সিলেট-২ আসন থেকে এবারই প্রথম সংসদ সদস্য নির্বাচিত হয়েছেন ইয়াহিয়া চৌধুরী৷ এরশাদ এবং রওশন এরশাদের খুবই কাছের বলে পরিচিতি আছে তাঁর৷ দলের যুগ্ম সাংগঠনিক সম্পাদকের দায়িত্ব পালন করছেন তিনি৷ তাই বর্তমান অবস্থায় জাতীয় পার্টির ভেতরের খবর জানতে তাঁর সাথে কথা বলে ডয়চে ভেলে৷ ৫ জানুয়ারির নির্বাচন নিয়ে এরশাদ এবং রওশন এরশাদের মধ্যে দ্বন্দ্ব এবং চাপের ব্যাপারে প্রশ্ন করলে তিনি বলেন, নির্বাচন নিয়ে মতবিরোধ ছিল সত্য, তবে এরশাদ পরে সব মেনে নিয়েছেন৷ তিনি দাবি করেন দলের অধিকাংশ নেতা এবং কর্মীরাই নির্বাচনের পক্ষে ছিলেন৷ তাই দলের চেয়ারম্যান শেষ পর্যন্ত অধিকাংশের মতকেই গুরুত্ব দিয়েছেন৷ ইয়াহিয়া চৌধুরী বলেন, বিরোধী দলে বসা এবং একই সঙ্গে মন্ত্রিত্ব নেয়ায়ও আপত্তি জানাননি এরশাদ৷ তাঁর মতে, বর্তমান সরকার ঐকমত্যের সরকার৷ তাই সরকারের সমালোচনার পাশাপাশি সহযোগিতাও করতে চায় জাতীয় পার্টি৷ ১৯৯৬ সালেও এরকম ঐকমত্যের সরকার ছিল বলে জানান তিনি৷ জাতীয় পার্টির এই নেতা বলেন, বিরোধী দল থেকে সংসদের ডেপুটি স্পিকারের দাবি বিএনপিই প্রথম তুলেছিল৷ তাঁর আশা জাতীয় পার্টি এবারের সংসদে ডেপুটি স্পিকারের পদ পাবে৷ তিনি ৫ জানুয়ারির নির্বাচনকে একতরফা বলতে নারাজ৷ তাঁর মতে, এটি বিএনপি-জামায়াতবিহীন নির্বাচন৷ তিনি মনে করেন বাংলাদেশের রাজনীতির তিনটি প্রধান পক্ষ: আওয়ামী লীগ, বিএনপি এবং জাতীয় পার্টি৷ সদ্য সমাপ্ত নির্বাচনে দুটি প্রধান পক্ষ অংশ নিয়েছে৷ ইয়াহিয়া চৌধুরী মনে করেন তাঁরা ৫ বছরের জন্য নির্বাচিত হয়েছেন৷ তাই ৫ বছরই তাঁদের দায়িত্ব পালন করতে হবে৷ আগামী নির্বাচন নিয়ে বিএনপিসহ সব দলের সঙ্গে আলোচনা এবং সমঝোতার প্রয়োজন আছে৷ তবে তা মধ্যবর্তী বা আগাম নির্বাচন নয়, মেয়াদ শেষে নির্বাচনের জন্য৷ তিনি বলেন, বিএনপি এর আগে বিরোধী দল হলেও সংসদে যায়নি, বাইরে থেকে সরকারের সমালোচনা করেছে৷ আর এবারও তাঁরা সংসদে নেই৷ বাইরে থেকে সমালোচনা করবে৷ তাতে অসুবিধার কিছু নেই৷ ইয়াহিয়া চৌধুরী বলেন, এবার জাতীয় পার্টি শুধু বিরোধী দলে বসেই সন্তুষ্ট নয়৷ তাঁরা সাংগঠনিক কাঠামো আরো বিস্তৃত করতে চায়৷ এজন্য প্রাথমিক পর্যায়ে পরিকল্পনার কাজ চলছে৷ সারা দেশে সংগঠন শক্তিশালী এবং বিস্তৃত করতে নেতারা জেলায় জেলায় সফর করবেন৷ তাঁর দাবি জাতীয় পার্টি এখন ঐক্যবদ্ধ৷ এখানে কোনো কোন্দল নেই৷ আছে গণতান্ত্রিকভাবে ভিন্নমত প্রকাশের অধিকার৷",
  "manualKeyPhrases" : [ "এরশাদ", "জাতীয় পার্টি", "বিএনপি", "নির্বাচিত", "সংসদ", "আওয়ামী লীগ", "রওশন", "নবনির্বাচিত", "নির্বাচন", "সাংগঠনিক সম্পাদক" ],
  "automaticKeyPhrases" : [ "" ]
}