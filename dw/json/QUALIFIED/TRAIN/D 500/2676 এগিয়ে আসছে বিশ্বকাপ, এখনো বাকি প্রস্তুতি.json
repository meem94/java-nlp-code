{
  "docID" : 2676,
  "source" : "http://www.dw.com/",
  "lang" : "BN",
  "url" : "http://www.dw.com/bn/এগিয়ে-আসছে-বিশ্বকাপ-এখনো-বাকি-প্রস্তুতি/a-17514173",
  "title" : "এগিয়ে আসছে বিশ্বকাপ, এখনো বাকি প্রস্তুতি",
  "date" : "23.03.2014",
  "writter" : "",
  "categories" : [ "খেলাধুলা" ],
  "article" : "বিশ্বকাপের আগে কি আদৌ ব্রাজিলের সব স্টেডিয়ামের নির্মাণ কাজ শেষ হবে? এ নিয়ে এখনো প্রশ্ন রয়েই গেছে৷ আর এ কারণেই আগামী সপ্তাহে আবারো ব্রাজিল সফর করবেন ফিফা প্রধান৷ ব্রাজিল বিশ্বকাপের আর তিন মাসও বাকি নেই৷ অথচ ১২টি স্টেডিয়ামের মধ্যে তিনটির কাজ এখনো বাকি৷ এমনকি যে ১২টি শহরে ম্যাচগুলো অনুষ্ঠিত হবে সেগুলোর উন্নয়ন কাজ এখনো শেষ হয়নি৷ তাই বৃহস্পতিবার থেকে আরো এক দফা স্টেডিয়াম পরিদর্শন শুরু করেছে ফিফার প্রতিনিধি দল৷ শুধু এই তিনটি স্টেডিয়ামই নয়৷ ছয়টি স্টেডিয়ামের কাজ পরিদর্শন করছে ফিফার প্রতিনিধি দল৷ অন্যদিকে, বিশ্বকাপ প্রস্তুতি নিয়ে বিস্তারিত আলোচনা করতে আগামী সপ্তাহে ব্রাজিল সফর করবেন ফিফা মহাসচিব জেরোম ভাল্কে৷ সোমবার থেকে বৃহস্পতিবার ব্রাজিলের রিও ডি জেনিরো সফর করবেন ভাল্কে৷ এ সময় অন্য কোন শহরের স্টেডিয়াম পরিদর্শনে যাবেন না তিনি৷ বরং বিশ্বকাপ প্রস্তুতি নিয়েই বেশ কয়েক দফা বেঠক হওয়ার কথা রয়েছে৷ ব্রাজিল কর্তৃপক্ষ ফিফাকে এরই মধ্যে জানিয়ে দিয়েছে দুটি স্টেডিয়ামের কাজ বিশ্বকাপ শুরুর এক মাস আগে শেষ হওয়ার সম্ভাবনা নেই৷ এর মধ্যে একটি স্টেডিয়ামে উদ্বোধনী অনুষ্ঠান হওয়ার কথা৷ ব্রাজিলের সাও পাওলোর সেই স্টেডিয়ামটির নাম ‘এরিনা কোরিন্থিয়ান্স'৷ স্টেডিয়ামটির ভিআইপি এলাকায় ছাদসহ অনেক নির্মাণ কাজ বাকি৷ গত বছর ২৭শে নভেম্বর এই স্টেডিয়ামে ৪২০ টনের একটি ছাদ তুলতে গিয়ে ক্রেন ভেঙে মারা যায় দুই শ্রমিক৷ ফলে পিছিয়ে যায় এর নির্মাণকাজ৷ ফিফা আশা করছে যাতে অন্তত মে মাসের মাঝামাঝি ঐ স্টেডিয়ামের কাজ শেষ হয়ে যায়৷ বৃহস্পতিবার সাওপাওলোর ইটাকুয়েরাও স্টেডিয়াম পরিদর্শন শেষে স্থানীয় আয়োজক কমিটির অপারেশসন ম্যানেজার টিয়াগো পায়েস জানান, গত কয়েক বছর ধরে বিশ্বকাপের আয়োজন নিয়ে যেসব পরিকল্পনা রয়েছে, সে অনুযায়ী কাজ এগুচ্ছে কিনা বা হয়েছে কিনা তাই খতিয়ে দেখছে ফিফা প্রতিনিধি দল৷ ফিফা বৃহস্পতিবার এক বিবৃতিতে জানিয়েছে, ১২টি শহরের স্টেডিয়াম এবং উন্নয়নমূলক কাজগুলোর শেষ করার এটাই উপযুক্ত সময়, আশা করি ব্রাজিল কর্তৃপক্ষ মর্যাদাপূর্ণ এই আসরের সম্মান রাখবে৷ ফিফার ডেডলাইন অনুযায়ী, সবগুলো স্টেডিয়ামের কাজ গত বছরের ডিসেম্বর শেষ নাগাদ সম্পূর্ণ হওয়ার কথা ছিল৷ ১২ই জুন ব্রাজিল ও ক্রোয়েশিয়ার মধ্যে ম্যাচ দিয়েই উদ্বোধন হবে ২০১৪ বিশ্বকাপ ফুটবলের আসর৷ কেবল স্টেডিয়াম সংস্কার এবং নির্মাণের জন্য ব্রাজিল ব্যয় করছে ৩.৭ বিলিয়ন মার্কিন ডলার৷ এপিবি/ডিজি (এপি, এএফপি)",
  "manualKeyPhrases" : [ "প্রস্তুতি", "স্টেডিয়াম", "বাকি", "ব্রাজিল", "ফিফা", "বিশ্বকাপ" ],
  "automaticKeyPhrases" : [ "" ]
}