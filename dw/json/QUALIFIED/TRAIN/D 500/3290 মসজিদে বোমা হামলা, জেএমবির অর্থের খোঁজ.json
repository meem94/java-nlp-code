{
  "docID" : 3290,
  "source" : "http://www.dw.com/",
  "lang" : "BN",
  "url" : "http://www.dw.com/bn/মসজিদে-বোমা-হামলা-জেএমবির-অর্থের-খোঁজ/a-18942061",
  "title" : "মসজিদে বোমা হামলা, জেএমবির অর্থের খোঁজ",
  "date" : "25.12.2015",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশের রাজশাহীর বাগমারা এলাকায় আহমদিয়া মুসলিম জামাতের একটি মসজিদে জুমার নামাজের সময় বোমা বিস্ফোরণে একজন নিহত এবং অন্তত ৩০ জন আহত হয়েছেন৷ পুলিশের অবশ্য দাবি, আত্মঘাতী হামলাকারীই ঐ হামলায় নিহত হয়৷ এ নিয়ে গত একমাসে বাংলাদেশে অন্ততপক্ষে চারটি মসজিদে হামলার ঘটনা ঘটলো৷ এর আগে গত ১৯শে ডিসেম্বর শুক্রবার জুমার নামাজের সময় চট্টগ্রামের পতেঙ্গায় বিএনএস ঈশা খাঁ ঘাঁটিসংলগ্ন মসজিদ ও নেভি হাসপাতালসংলগ্ন মসজিদে বোমা হামলা চালানো হয়৷ তাতে ছয়জন আহত হন৷ এরপর গত ২৬শে নভেম্বর মাগরিবের নামাজের সময় বগুড়ার শিয়া মসজিদে ঢুকে মোয়াজ্জিমকে গুলি করে হত্যা করা হয়৷ মসজিদ ছাড়াও এ সময়ে মন্দির, মন্দিরের পুরোহিত ও যাজকদের ওপর হামলার ঘটনা ঘটেছে বাংলাদেশে৷ এ সব হামলায় নিষিদ্ধ জঙ্গি সংগঠন জামায়াতুল মুজাহেদিন (জেএমবি) জড়িত বলে দাবি করছে পুলিশ৷ এদিকে ঢাকা মাহানগর গোয়েন্দা পুলিশ বৃহস্পতিবার ঢাকার মিরপুরের একটি বাড়ি থেকে সাতজন জেএমবি সদস্য, ১৭টি দেশীয় গ্রেনেড এবং বিস্ফোরক ও জিহাদী বই উদ্ধার করেছে৷ গোয়েন্দা বিভাগের জঙ্গি বিষয়ক সেলের অতিরিক্ত উপ-পুলিশ কমিশনার সানোয়ার হোসেন ডয়চে ভেলেকে জানান, ‘‘মিরপুরের ঐ বাড়িটি তারা তাদের অফিস হিসেবে ব্যবহার করতো৷ তারা এখানে বসেই নানা ধরনের হামলার পরিকল্পনা করে৷'' তবে সানোয়ার হোসেনের দাবি, ‘‘জেএমবি এখন আর আগের মতো শক্তিশালী নয়৷ তাদের হামলার প্রধান উদ্দেশ্য হলো নিজেদের অবস্থানের জানান দেয়া এবং নতুন সদস্যদের আকৃষ্ট করা৷'' তিনি জানান, ‘‘‘জেএমবি' তাদের সদস্য এবং তাদের প্রতি সহানুভূতিশীল ব্যবসায়ীদের কাছ থেকে অর্থ সংগ্রহ করছে৷ আমরা তাদের একটি তালিকা করছি৷ এছাড়া তারা দেশের বাইরে থেকেও অর্থ পায়, বিশেষ করে প্রবাসী বাংলাদেশিদের একটি গ্রুপ তাদের অর্থ সহায়তা দিয়ে থাকে৷'' সানোয়ার হোসেন আরো জানান, ‘‘জেএমবি এখন স্লিপার সেল পদ্ধতিতে কাজ করে৷ তারা ছোট ছোট গ্রুপে ভাগ হয়ে তৎপরতা চালায়৷ তাই তাদের মূল নেতৃত্বে এখন কারা আছে, তা এখনও জানা যায়নি৷ কারণ তাদের এক গ্রুপ আরেক গ্রুপের পুরো খবর জানে না৷'' তাঁর কথায়, সাভারে ব্যাংক ডাকাতি, পুলিশ হত্যা, হোসেনি দালান এলাকায় আশুরার মিছিলে হামলা – এ সবই জেএমবির কাজ৷ তারা মসজিদ, মন্দিরসহ অন্যান্য ধর্মীয় উপাসনালয়গুলোতে হামলার সঙ্গেও জড়িত৷ আপনাদের কী মনে হয়? জেএমবির মতো একটা দলকে কারা আর্থিক সাহায্য করছে? জানান নীচের ঘরে৷",
  "manualKeyPhrases" : [ "পুলিশ", "হোসেনি দালান", "জেএমবি", "গোয়েন্দা", "মসজিদে বোমা হামলা", "গুলি করে হত্যা", "সানোয়ার হোসেন" ],
  "automaticKeyPhrases" : [ "" ]
}