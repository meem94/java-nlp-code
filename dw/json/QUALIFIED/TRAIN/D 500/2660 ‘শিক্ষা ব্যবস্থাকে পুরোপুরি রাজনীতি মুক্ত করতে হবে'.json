{
  "docID" : 2660,
  "source" : "http://www.dw.com/",
  "lang" : "BN",
  "url" : "http://www.dw.com/bn/শিক্ষা-ব্যবস্থাকে-পুরোপুরি-রাজনীতি-মুক্ত-করতে-হবে/a-16110072",
  "title" : "‘শিক্ষা ব্যবস্থাকে পুরোপুরি রাজনীতি মুক্ত করতে হবে'",
  "date" : "20.07.2012",
  "writter" : "",
  "categories" : [ "বিশ্ব" ],
  "article" : "বাংলাদেশে এবার পাশের হার যেমন বেড়েছে, বেড়েছে জিপএ-৫ পাওয়া শিক্ষার্থীর সংখ্যাও৷ কিন্তু এই উচ্ছ্বাসে পানি ঢেলে দিলেন বিশ্লেষকরা৷ তাঁরা শিক্ষার মান নিয়ে প্রশ্ন তুলেছেন৷ প্রশ্ন তুলেছেন মূল্যায়ন পদ্ধতি নিয়েও৷ উচ্চ মাধ্যমিক এবং সমমানের পরীক্ষার ফল দেয়া হয়েছে বুধবার৷ এইসব ফলাফল নিয়ে উচ্ছ্বাসের শেষ নেই৷ কারণ, এবার গড় পাশের হার যেমন বেড়েছে, বেড়েছে জিপিএ-৫ পাওয়া শিক্ষার্থীর সংখ্যা৷ আর তাতে উচ্ছ্বসিত স্বয়ং প্রধানমন্ত্রী শেখ হাসিনা৷ পরিসংখ্যান অনুযায়ী, এবার পাশের হার ৭৮.৬৭ ভাগ৷ যা গত বছর ছিল ৭৫.০৮ ভাগ৷ আর এবার জিপিএ-৫ পেয়েছে ৬১,১৬২ জন শিক্ষার্থী৷ যা গত বছরের তুলনায় ২১,৩৯৩ জন বেশি৷ এছাড়া, গত বছরের তুলনায় দেড় লাখ শিক্ষার্থী বেশি পাশ করেছে এবছর৷ কিন্তু এই ফলাফল পরিসংখ্যানের দিক দিয়ে ভালো হলেও, গুণগত দিক দিয়ে এর প্রশংসা করতে পারছেন না শিক্ষাবিদরা৷ শিক্ষাবিদ অধ্যাপক মোহাম্মদ কায়কোবাদ বলেন, মূল্যায়ন পদ্ধতি আরো উন্নত না করে বলা যাবেনা গুণগত মানের উন্নতি হয়েছে কিনা৷ তবে এবার ঢাকার বাইরের বেশ কিছু শিক্ষা প্রতিষ্ঠান ভালো ফল করেছে৷ যাকে ইতিবাচক হিসেবে দেখছেন অধ্যাপক কায়কোবাদ৷ তাঁর মতে ভালো ফল শুধু মুখ চেনা গুটিকয়েক শিক্ষা প্রতিষ্ঠানের দখলে থাকবে, এই বৃত্ত ভাঙতে হব৷ অধ্যাপক ড. সৈয়দ আনোয়ার হোসেন বলেন, গাণিতিক প্রবৃদ্ধি দিয়ে মান বোঝা যায়না৷ তাই মান নিশ্চিত না করে ভালো ফলের সংখ্যা বাড়াকে তিনি অশনিসংকেত বলে মনে করেন৷ তাঁর মতে, মেধার মূল্যায়ন পদ্ধতি ত্রুটিপূর্ণ৷ তাই প্রথমে শিক্ষা ব্যবস্থাকে রাজনীতি মুক্ত করে শিক্ষিত মানুষের হাতে দিতে হবে৷ এঁরা দুজনই মনে করেন, গুণগত মান না বেড়ে পাশের হার বাড়লে - তা ইতিবাচক হবেনা৷ তাতে অনেকেই হতাশার মধ্যে পড়তে পারেন৷ যা শিক্ষা ব্যবস্থায় ডেকে আনতে পারে বিপর্যয়৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "মুক্ত", "উচ্চ", "রাজনীতি", "মাধ্যমিক", "শিক্ষা" ],
  "automaticKeyPhrases" : [ "" ]
}