{
  "docID" : 3276,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংখ্যালঘুদের-নিরাপত্তা-নিশ্চিত-করতে-হবে/a-17371535",
  "title" : "সংখ্যালঘুদের নিরাপত্তা নিশ্চিত করতে হবে",
  "date" : "19.01.2014",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "সংসদ নির্বাচনের পর বাংলাদেশে সংখ্যালঘুদের ওপর হামলার ঘটনায় উদ্বেগ প্রকাশ করেছে যুক্তরাষ্ট্র৷ দেশটি হামলা বন্ধে বাংলাদেশের রাজনৈতিক নেতাদের উদ্যোগী হওয়ার আহ্বান জানিয়েছে৷ যুক্তরাষ্ট্রের পররাষ্ট্র দফতরের মুখপাত্র জেন সাকি নিয়মিত সংবাদ ব্রিফিংয়ে সাংবাদিকদের প্রশ্নের জবাবে এই উদ্বেগের কথা জানান৷ তিনি বলেন, ‘‘বাংলাদেশে নির্বাচনের পর সংখ্যালঘু, বিশেষ করে হিন্দু সম্প্রদায়ের ওপর হামলায় আমরা হতাশ৷ আমরা এর তীব্র নিন্দা জানাচ্ছি৷'' হামলা বন্ধের আহ্বান জানিয়ে তিনি বলেন, ‘‘যারা ক্ষমতায় আছেন এবং যারা ক্ষমতা প্রত্যাশী – দুই দলের পক্ষেই সম্ভাব্য সবকিছু করতে হবে হামলা ঠেকাতে, বিশেষ করে হিন্দু সম্প্রদায়ের ওপর আক্রমণ প্রতিরোধে৷'' অন্যদিকে ‘রুখে দাড়াও বাংলাদেশ'এর ব্যানারে নাগরিক সমাজের প্রতিনিধিরা সংখ্যালঘু নির্যাতনের এলাকা পরিদর্শন করে বিস্তারিত তথ্য সংগ্রহ করছেন৷ তাঁরা নির্যাতিতদের সঙ্গে কথা বলছেন, কথা বলছেন সাধারণ মানুষের সঙ্গে৷ এই নাগরিক সমাজের নেতৃত্ব দিচ্ছেন মানবাধিকার নেত্রী অ্যাডভোকেট সুলতানা কামাল৷ তাঁর সঙ্গে আছেন শিক্ষাবিদ অধ্যাপক আনিসুজ্জামান, সাংবাদিক আবেদ খান সহ আরো অনেকে৷ আবেদ খান ডয়চে ভেলেকে জানান, তাঁরা ইতিমধ্যেই সাতক্ষীরা, যশোর, দিনাজপুর, গাইবান্ধা, মাগুরা, নাটোরসহ আরো কয়েকটি এলাকায় গিয়েছেন৷ সর্বশেষ তাঁরা বৃহস্পতিবার দিনাজপুরের কর্ণাই গ্রামে যান৷ সেখানে তাঁরা ক্ষতিগ্রস্ত বাড়িঘর, ব্যবসা প্রতিষ্ঠান দেখেন, কথা বলেন নির্যাতিত ও ক্ষতিগ্রস্তদের সঙ্গে৷ তিনি জানান, তাঁরা দেখেছেন সংখ্যালঘুরা হামলার পরও চরম আতঙ্কের মধ্যে আছেন৷ শত শত পরিবার সব হারিয়ে বলতে গেলে এখন নিঃস্ব৷ আর নির্বাচন বিরোধীরাই অধিকাংশ জায়গায় তাদের ওপর হামলা চালিয়েছে৷ পরিস্থিতি এমন যে তাদের পর্যাপ্ত নিরাপত্তা দেয়া না হলে তারা তাদের এলাকায় থাকতে সাহস পাবেন না৷ আবেদ খান জানান, কোনো কোনো এলাকায় স্থানীয় জনপ্রতিনিধিরা সংখ্যালঘুদের সহায়তায় এগিয়ে এসেছেন৷ তবে পুলিশ বা প্রশাসনিক নিরাপত্তা পর্যাপ্ত নয়৷ নির্যাতিত সংখ্যালঘুদের এখন সবধরণের নিরাপত্তা দেয়ার দাবি জানান তিনি৷ সুলতানা কামাল বলেন, ‘‘রাজনৈতিক ঘটনার আড়ালে হিন্দুদের নিশ্চিহ্ন করার প্রক্রিয়া চলছে৷ এই প্রক্রিয়ার বিরুদ্ধে রুখে দাড়াতে হবে৷'' আবেদ খান জানান, তাঁরা আক্রান্ত সংখ্যালঘুদের সব এলাকা ঘুরে একটি প্রতিবেদন তৈরি করে তা প্রকাশ করবেন৷ এই প্রতিবেদন সরকারকেও দেয়া হবে৷ প্রতিবেদনে হামলার জন্য কারা দায়ী, কেন হামলা করা হলো, ক্ষয়ক্ষতির পরিমাণ এবং সুপারিশ থাকবে৷ তিনি বলেন, তবে সরকারের এখন অবিলম্বে আক্রান্তদের ক্ষতিপূরণ ও পুনর্বাসনের উদ্যোগ নেয়া উচিত৷",
  "manualKeyPhrases" : [ "হামলা", "নিরাপত্তা", "সংসদ", "নির্বাচন", "উদ্বেগ", "সংখ্যালঘু", "যুক্তরাষ্ট্র" ],
  "automaticKeyPhrases" : [ "" ]
}