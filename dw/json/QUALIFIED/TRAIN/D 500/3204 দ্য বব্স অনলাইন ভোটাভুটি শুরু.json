{
  "docID" : 3204,
  "source" : "http://www.dw.com/",
  "lang" : "BN",
  "url" : "http://www.dw.com/bn/দ্য-বব্স-অনলাইন-ভোটাভুটি-শুরু/a-18372261",
  "title" : "দ্য বব্স: অনলাইন ভোটাভুটি শুরু",
  "date" : "09.04.2015",
  "writter" : "আরাফাতুল ইসলাম",
  "categories" : [ "সংবাদবিজ্ঞপ্তি" ],
  "article" : "ডয়চে ভেলের দ্য বব্স ২০১৫ প্রতিযোগিতার চূড়ান্ত প্রতিযোগীদের নির্ধারণ করা হয়েছে৷ অনলাইন ব্যবহারকারীরা এখন ভাষাভিত্তিক বিভাগে তাদের পছন্দের প্রার্থীকে ভোট দিতে পারবেন৷ বাংলা ভাষা বিভাগে এবার রয়েছে চমক৷ ডয়চে ভেলে চলতি বছরের প্রতিযোগিতায় ভোটাভুটির ক্ষেত্রে কিছুটা পরিবর্তন এনেছে৷ ফলে মিশ্র ভাষা বিভাগ তিনটি অর্থাৎ জুরি ক্যাটেগরিগুলোতে ভোটের ব্যবস্থা থাকছে না৷ মিশ্র ভাষা বিভাগগুলোর মধ্যে শিল্প ও সংবাদমাধ্যম বিভাগে চলতি বছর বাংলার প্রতিনিধি কাটুর্নিস্ট শিশির ভট্টাচার্য, সামাজিক পরিবর্তন বিভাগে রয়েছেন ব্লগার রাফিদা বন্যা আহমেদ এবং গোপনীয়তা ও তথ্য সুরক্ষা বিভাগে রয়েছে টেকটিউনস৷ দ্য বব্সের জুরিমণ্ডলী মে মাসের শুরুতে এক বৈঠকে ১৪টি ভাষার প্রতিদ্বন্দ্বীদের মধ্য থেকে চূড়ান্ত বিজয়ী নির্ধারণ করবেন৷ তবে বাংলা ভাষা বিভাগে ‘পিপলস চয়েস অ্যাওয়ার্ড' বিজয়ী নির্ধারণ করা হবে অনলাইন ভোটের ভিত্তিতে৷ এবছর এই বিভাগে রয়েছে শাম্মী হকের ফেসবুক পাতা, আরিফ আর হোসেনের ফেসবুক পাতা, হাজারদুয়ারী, আওয়াজ দিয়ে যাই এবং টুনস ম্যাগ৷ ভোট দেয়া যাবে আগামী ৩ মে অবধি৷ এখানে উল্লেখ করা প্রয়োজন, চলতি বছর আমরা ৪,৮০০-র বেশি মনোনয়ন পেয়েছি৷ আমাদের আন্তর্জাতিক জুরিমণ্ডলী সেই তালিকা দেখে এবং নিজেদের মতো করে বাছাই করে চূড়ান্ত প্রতিদ্বন্দ্বীদের নির্ধারণ করেছেন৷ তাঁদের কঠোর পরিশ্রমের জন্য ধন্যবাদ৷ ভোটের ক্ষেত্রে নিয়মকানুন বেশ সহজ: আপনি প্রতিটি ক্যাটাগরিতে ২৪ ঘণ্টায় একবার ভোট দিতে পারবেন৷ আর সবচেয়ে বেশি ভোট যিনি পাবেন, তিনিই হবেন ‘পিপলস চয়েস অ্যাওয়ার্ড' বিজয়ী৷ ভোটাভুটি সম্পর্কে আরো তথ্য জানতে ক্লিক করুন এখানে৷ তবে তিনটি মিশ্র ক্যাটেগরিতে চূড়ান্ত বিজয়ী নির্ধারণ করবেন দ্য বব্সের জুরিমণ্ডলী৷ এজন্য মে মাসের শুরুতে বার্লিনে একটি বৈঠকে অংশ নেবেন তারা৷ দ্য বব্স ‘জুড়ি অ্যাওয়ার্ড' বিজয়ীরা জুন মাসে জার্মানির বন শহরে অনুষ্ঠিতব্য ডয়চে ভেলে গ্লোবাল মিডিয়া ফোরামে অংশ নেয়ার সুযোগ পাবেন৷ ফোরামে এক বিশেষ অনুষ্ঠানে তাদের হাতে পুরস্কার তুলে দেয়া হবে৷ দ্য বব্স প্রতিযোগিতার মিডিয়া পার্টনাদের মধ্যে অন্যান্যদের সঙ্গে রয়েছে বিডিনিউজ টোয়েন্টিফোর ডটকম এবং সামহয়্যার ইন ব্লগ৷ চূড়ান্ত পর্যায়ে সব প্রতিদ্বন্দ্বীর জন্য রইল শুভকামনা৷ ভোট দিতে ভিজিট করুন: http://bit.ly/1OdCxn7",
  "manualKeyPhrases" : [ "বাংলা ভাষা", "ডয়চে ভেলে", "দ্য বব্স", "শিশির ভট্টাচার্য", "রাফিদা বন্যা আহমেদ", "টেকটিউনস" ],
  "automaticKeyPhrases" : [ "" ]
}