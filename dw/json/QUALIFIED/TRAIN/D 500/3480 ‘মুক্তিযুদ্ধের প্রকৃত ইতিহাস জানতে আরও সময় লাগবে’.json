{
  "docID" : 3480,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুক্তিযুদ্ধের-প্রকৃত-ইতিহাস-জানতে-আরও-সময়-লাগবে/a-16456885",
  "title" : "‘মুক্তিযুদ্ধের প্রকৃত ইতিহাস জানতে আরও সময় লাগবে’",
  "date" : "16.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "১৬ই ডিসেম্বর, বাংলাদেশের বিজয় দিবস৷ নয় মাসের মুক্তিযুদ্ধ আর চরম আত্মত্যাগে ১৯৭১ সালের এই দিনে বাংলাদেশ স্বাধীনতা লাভ করে৷ কিন্তু স্বাধীনতার এত বছর পরও মুক্তিযুদ্ধের ইতিহাস নিয়ে বিতর্ক চলেছে৷ এর কি অবসান হবে না? মুক্তিযোদ্ধা এবং মুক্তিযুদ্ধের ওপর তথ্য চিত্র নির্মাতা কাওসার চৌধুরী ডয়চে ভেলেকে বলেছেন, মুক্তিযুদ্ধের ওপর তথ্য ভিত্তিক কাজ পর্যাপ্ত নয়৷ আর প্রকৃত ইতিহাস জানতে আমাদের আরো অপেক্ষা করতে হবে৷ তরুণ বয়সে মুক্তিযুদ্ধে গিয়েছিলেন কাওসার চৌধুরী৷ একাত্তরে তিনি কলেজের ছাত্র৷ আর মুক্তিযুদ্ধ করেছেন দুই বড়ভাইয়ের সঙ্গে চট্টগ্রাম এলাকায়৷ একাত্তরের ১৬ই ডিসেম্বর বিজয়ের দিনে পুরো বাঙালি জাতির মতো তিনিও অবগাহন করছেন বাঁধভাঙ্গা আনন্দে৷ পরিণত বয়সে তিনি তৈরি করেছেন মুক্তিযুদ্ধের ওপর তথ্য চিত্র ‘সেই রাতের কথা'৷ ঢাকায় ২৫শে মার্চের রাতে ক্র্যাকডাউনের ওপর নির্মিত তাঁর তথ্যচিত্র প্রশংসা কুড়িয়েছে৷ তিনি জানান, মুক্তিযুদ্ধের ওপর এখনো অনেক কাজ বাকি৷ বিশেষ করে ভিজ্যুয়াল মিডিয়ায় কাজ হয়েছে অনেক কম৷ সরকারি এবং বেসরকারি কোনো উদ্যোগই যথেষ্ট নয়৷ এর প্রধান কারণ এটি অর্থিক দিক দিয়ে লাভজনক নয়৷ কমিটমেন্ট না থাকলে কেউ আর্থিক ক্ষতির মুখে পড়তে এই কাজে হাত দেবেন না৷ মুক্তিযুদ্ধের ইতিহাস নিয়ে নানা বিতর্ক এখনো আছে৷ সরকার পরিবর্তনের সঙ্গে ইতিহাসও পরিবর্তন হয়৷ আছে ফরমায়েশি ইতিহাস৷ তবে এতে আতংকিত নন কাওসার চৌধুরী৷ তাঁর মতে, এর জন্য সময়ের প্রয়োজন৷ সময়েই সঠিক ইতিহাস পাওয়া যাবে৷ তিনি বলেন, বাংলাদেশের মুক্তিযুদ্ধ ও স্বাধীনতা জাতীয় জীবনের সর্বশ্রেষ্ঠ ঘটনা৷ আর তাঁর ব্যক্তিগত জীবনেও এটি শ্রেষ্ঠতম মহান ঘটনা৷",
  "manualKeyPhrases" : [ "মুক্তিযুদ্ধ", "কাওসার চৌধুরী", "জানতে", "প্রকৃত", "ইতিহাস", "‘মুক্তিযুদ্ধের", "স্বাধীনতা" ],
  "automaticKeyPhrases" : [ "" ]
}