{
  "docID" : 2656,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্যারালাইসিস-থেকে-মুক্তির-উপায়/a-17450664",
  "title" : "প্যারালাইসিস থেকে মুক্তির উপায়",
  "date" : "23.02.2014",
  "writter" : "",
  "categories" : [ "স্বাস্থ্য" ],
  "article" : "প্যারালাইসিস রোগ থেকে কিছুটা সেরে ওঠার পদ্ধতি হয়ত অনেকেরই জানা৷ কিন্তু এটা থেকে পুরোপুরি মুক্তির উপায় কি আজ পর্যন্ত বেরিয়েছে? না৷ সেই উপায়ই পরীক্ষা করে দেখছেন বিজ্ঞানীরা৷ বানরদের মস্তিষ্কের গঠনের সাথে মানব মস্তিষ্কের যে মিল রয়েছে এটা সবারই জানা৷ আর সে জন্যই প্যারালাইসিস বা পক্ষাঘাত রোগ সারানোর উপায় খুঁজতে বানরের উপর পরীক্ষা চালিয়েছেন বিজ্ঞানীরা৷ বানর কী ভাবে চিন্তা করে, ইলেকট্রোড কী ভাবে বার্তা পাঠায় এ সব নিয়েই গবেষণা তাঁদের৷ ল্যাবে চালানো এই পরীক্ষায় একটি রেসাস প্রজাতির বানরকে একটি জয় স্টিক চালাতে দেয়া হয় অন্য একটি বানরের নির্দেশ মেনে৷ প্রথম বানরটির মস্তিষ্ক পুরোপুরি তার মাংসপেশীর সংযোগ থেকে বিচ্ছিন্ন করা হয়৷ কর্নেল বিশ্ববিদ্যালয়ের ইলেকট্রিকাল অ্যান্ড কম্পিউটার ইঞ্জিনিয়ারিং বিভাগের অধ্যাপক মারিয়াম সানেচি সংবাদ সংস্থা এএফপিকে বলেছেন, ‘‘আমরা পরীক্ষা করে দেখেছি যে কেউ তার চিন্তাশক্তিকে ব্যবহার করে নিজের অচল অঙ্গকে নিয়ন্ত্রণ করতে পারে৷ এই পরীক্ষা সফল হলে একজন পক্ষাঘাত রোগী তার অচল অঙ্গের নিয়ন্ত্রণ ফিরে পাবেন৷'' পরীক্ষাগারে একদল প্রকৌশলী এবং স্নায়ুবিজ্ঞানী কাজ করেছেন৷ তাঁরা বানরের মস্তিষ্কের ইলেকট্রোড কী ভাবে মেরুদণ্ডের সাথে যোগাযোগ স্থাপন করে এবং ঐ বানরটির মস্তিষ্ক থেকে কম্পিউটারের সাহায্যে কী ভাবে স্নায়বিক তথ্য অন্য বানরের মস্তিষ্কে পাঠানো যায়, সেটা নিয়ে পরীক্ষা করেছেন৷ প্রথম বানরটি যার নাম রাখা হয়েছে ‘মাস্টার' তাকে একটি বিশেষ চেয়ারে বসানো হয়, তার সামনে রাখা হয় একটি কম্পিউটার স্ক্রিন৷ সেই স্ক্রিনে একটি কার্সার এবং একটি সবুজ গোলক দেখা যায়৷ কার্সার দিয়ে সবুজ গোলকের লক্ষ্য ভেদ করতে হবে৷ সেই বানরটির মস্তিষ্ক রাখা হয় পুরোপুরি শান্ত ও নিস্তেজ অর্থাৎ নিষ্ক্রিয়৷ দ্বিতীয় বানরটির নাম ‘অবতার'৷ যার বাহু একটি ৩৬০ ডিগ্রির জয় স্টিকের সাথে বেঁধে দেয়া হয়৷ যার সাহায্যে বানরটি কার্সারটির স্থান বদল করতে পারে এবং তাকেও একই ধরনের টার্গেট দেয়া হয়৷ মাস্টার যখন কার্সারটি নড়ানোর কথা ভাবে, তখন তার চিন্তাটাকে কম্পিউটারের সাহায্যে অবতারের স্পাইনাল কর্ড বা মেরুদণ্ডের মাধ্যমে স্নায়বিক তথ্য ঘুমন্ত অবতারের কাছে পৌঁছে যায় এবং তার মাংসপেশী সচল হয় ও জয় স্টিকটি নড়তে থাকে৷ যখনই কার্সারটি লক্ষ্যভেদ করে তখন মাস্টারকে পুরস্কার হিসেবে জুস দেয়া হয়৷ এর আগেও তথাকথিত ‘ব্রেন মেশিন ইন্টারফেসেস' বা বিএমআই-এর গবেষণায় দেখা গেছে, রোবোটিক্স হাত নিজের চিন্তা ব্যবহার করে কম্পিউটার কার্সার নড়াতে পারে৷ সানেচি এবং তাঁর দলের দাবি, তারাই প্রথম এই জিনিস আবিষ্কার করলেন, অর্থাৎ এক প্রাণীর চিন্তা শক্তির মাধ্যমে অন্য প্রাণীর অঙ্গ পরিচালিত করা৷ ফলাফলে এটাই প্রমাণ হয়, কেবল চিন্তা করেই কোন ব্যক্তি একটি বাহুকে দুই ডাইমেনশনে ব্যবহার করতে পারে, যদি মস্তিষ্কের সাথে মাংসপেশীর শারীরিক যোগাযোগ নাও থাকে৷ গবেষকরা জানিয়েছেন, মাস্টার ও অবতারের এই জুটি ৮৪ ভাগ ক্ষেত্রে লক্ষ্য ভেদে সফল হয়েছে৷ পক্ষাঘাতের কারণ কেন্দ্রীয় স্নায়ুতন্ত্র ক্ষতিগ্রস্তের কারণে প্যারালাইসিস বা পক্ষাঘাত হয়৷ বিশেষ করে স্পাইনাল কর্ডের ক্ষতিগ্রস্তের কারণে৷ সাধারণত মস্তিষ্কে রক্তক্ষরণ, মাথায় কোনো রোগ, যেমন পারকিনসন্স অথবা মস্তিষ্কে কোনো আঘাত পেলে এমনটা হতে পারে৷ বিজ্ঞানীরা বহুদিন থেকেই পক্ষাঘাতগ্রস্ত রোগীরা যাতে নিজেরাই অচল অঙ্গ পরিচালনা করতে পারেন সে চেষ্টা করে যাচ্ছেন৷ কিন্তু মস্তিষ্কের সংকেত পড়তে গিয়ে তাদের বেশ হিমশিম খেতে হয়৷ কেননা মস্তিষ্কের সংকেত খুব জটিলভাবে মাংসপেশীর কার্যক্রম নিয়ন্ত্রণ করে৷ গ্লাসগোর স্ট্র্যাথক্লাইড বিশ্ববিদ্যালয়ের বায়োমেডিক্যাল ইঞ্জিনিয়ারিং বিভাগের প্রধান বার্নার্ড কনওয়ে বলেছেন, গবেষণাটি পক্ষাঘাত রোগমুক্তির একটি মাইলফলক৷ তবে ওষুধ দিয়ে অঙ্গ অচল করে দেয়া বানরের ক্ষেত্রে এই পরীক্ষা কাজ করলেও প্রকৃত পক্ষাঘাত রোগীর ক্ষেত্রে এ পদ্ধতি কতটা কার্যকর হবে তা পরিষ্কার নয়৷ এপিবি/এসবি (এপি, এএফপি)",
  "manualKeyPhrases" : [ "বানর", "উপায়", "রোগ", "মস্তিষ্ক", "পক্ষাঘাত", "প্যারালাইসিস" ],
  "automaticKeyPhrases" : [ "" ]
}