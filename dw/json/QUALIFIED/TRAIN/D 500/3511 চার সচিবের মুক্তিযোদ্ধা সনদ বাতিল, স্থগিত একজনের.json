{
  "docID" : 3511,
  "source" : "http://www.dw.com/",
  "lang" : "BN",
  "url" : "http://www.dw.com/bn/চার-সচিবের-মুক্তিযোদ্ধা-সনদ-বাতিল-স্থগিত-একজনের/a-17939378",
  "title" : "চার সচিবের মুক্তিযোদ্ধা সনদ বাতিল, স্থগিত একজনের",
  "date" : "22.09.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "সরকারের চারজন সচিবের মুক্তিযোদ্ধা সনদ বাতিল করা হয়েছে৷ স্থগিত করা হয়েছে একজনের৷ সোমবার মুক্তিযুদ্ধ বিষয়ক মন্ত্রণালয় এ সংক্রান্ত প্রজ্ঞাপন জারি করে৷ এঁদের মধ্যে একজন প্রধানমন্ত্রীর সফরসঙ্গী হিসেবে এখন যুক্তরাষ্ট্রে৷ মুক্তিযোদ্ধা সনদ বাতিল হওয়া চারজন সচিব হলেন – কে এইচ মাসুদ সিদ্দিকী, মো. নিয়াজউদ্দিন মিয়া, এ কে এম আমির হোসেন এবং আবুল কাশেম তালুকদার৷ এছাড়া স্থগিত করা হয়েছে মোল্লা ওয়াহিদুজ্জামানের সনদ৷ রাষ্ট্রপতির আদেশে প্রজ্ঞাপনে সই করেছেন মুক্তিযুদ্ধ মন্ত্রণালয়ের উপসচিব মো. সলিমুল্লাহ৷ মুক্তিযুদ্ধ বিষয়ক মন্ত্রী আ ক ম মোজাম্মেল হোসেন জানান, ‘‘প্রজ্ঞাপনটি জনপ্রশাসন মন্ত্রণালয়ে পাঠানো হয়েছে ইতিমধ্যেই৷ মন্ত্রণালয় এবার এই কর্মকর্তাদের বিরুদ্ধে আইনগত বা বিভাগীয় ব্যবস্থা নিতে পরে৷ এর মাধ্যমে মুক্তিযোদ্ধা হিসেবে তাঁদের নেয়া সুবিধা পুরোপুরি বাতিল হয়ে গেল৷'' মোল্লা ওয়াহিদুজ্জামান সনদ বাতিল না করে স্থগিত করা প্রসঙ্গে মন্ত্রী সাংবাদিকদের বলেন, ‘‘তিনি মুক্তিযোদ্ধার সনদ নেয়ার জন্য পাঁচটি ধাপের চারটিই শেষ করেছেন৷ যে ধাপটি শেষ করেননি, তা তাঁর দোষ নয়৷'' অতি উত্‍সাহী কর্মকর্তারা শেষ ধাপ না মেনে তাঁর গেজেট প্রকাশ করেন, যা এনএসআই-এর তদন্তেও বেরিয়ে এসেছে৷ তাই তাঁর সনদ বাতিল না করে স্থগিত করা হয়েছে৷'' মন্ত্রী জানান, সোমবার আরো ২৮ জনের মুক্তিযোদ্ধা সনদ বাতিল করা হয়েছে৷ আ ক ম মোজাম্মেল হোসেন আরো জানান, মুক্তিযুদ্ধ বিষয়ক মন্ত্রণালয়ের দায়িত্ব এখানেই শেষ৷ তিনি বলেন, ‘‘আমাদের মন্ত্রণালয় শুধু সনদ বাতিলের ক্ষমতা রাখে৷ এর বাইরে কোনো শাস্তি দেওয়ার এখতিয়ার আমাদের নেই৷ তবে শুধু সনদ বাতিল নয়, এরপর আইনানুগ ব্যবস্থাও নেওয়া হবে৷ এ জন্য জনপ্রশাসন মন্ত্রণালয় রয়েছে, তারাই তাঁদের বিরুদ্ধে শাস্তিমূলক ব্যবস্থা নিতে পারে৷'' উল্লেখ্য, ভুয়া মুক্তিযোদ্ধার সনদ নেওয়া চারজন সচিব ও এক যুগ্ম-সচিবের বিরুদ্ধে শাস্তিমূলক ব্যবস্থা নিতে গত ১০ই সেপ্টেম্বর জনপ্রশাসন মন্ত্রণালয়ে দূর্নীতি দমন কমিশন বা দুদক একটি সুপারিশমূলক চিঠি পাঠায়৷ দুদক তদন্তে এই কর্মকর্তাদের মুক্তিযোদ্ধা সনদ সঠিক নয় বলে প্রমাণ পায়৷ তদন্ত প্রতিবেদনে বলা হয়, মুক্তিযুদ্ধে অংশগ্রহণের স্বপক্ষে কোনো দালিলির প্রমাণ নেই৷ যে চার ক্যাটাগরির ভিত্তিতে প্রকৃত মুক্তিযোদ্ধা শনাক্ত করা হয়, সেগুলোর আওতায়ও তাঁরা পড়েন না৷ গত ১৪ই সেপ্টেম্বর জাতীয় মুক্তিযোদ্ধা কাউন্সিলের সঙ্গে মন্ত্রণালয়ের বৈঠকে এই পাঁচজন সচিবের মুক্তিযেদ্ধা সনদ বাতিলের সিদ্ধান্ত হয়৷ প্রধানমন্ত্রীর সফরসঙ্গী মুক্তিযোদ্ধা সনদ বাতিল হওয়া চার সচিবের একজন স্বাস্থ্য ও পরিবার কল্যাণ মন্ত্রণালয়ের সচিব মো. নিয়াজউদ্দিন মিয়া জাতিসংঘের ৬৯তম সাধারণ অধিবেশনে যোগ দিতে প্রধানমন্ত্রীর সফরসঙ্গী হিসেবে যুক্তরাষ্ট্র গেছেন৷ নিয়াজউদ্দিন মিয়া গত ১৮ই সেপ্টেম্বর প্রধানমন্ত্রী শেখ হাসিনার সফরের অগ্রবর্তী দলের সঙ্গে অ্যামেরিকায় যান৷ মো. নিয়াজউদ্দিন মিয়ার নাম প্রধানমন্ত্রীর সফর সঙ্গীদের মধ্যে ‘বিভিন্ন মন্ত্রণালয় ও সংস্থার প্রতিনিধি বৃন্দের' তালিকার পঞ্চম স্থানে রয়েছে৷ প্রধানমন্ত্রী রবিবার রাতে ঢাকা ত্যাগ করেন৷ এই সফরে তিনি ১৮৫ জনের প্রতিনিধি দলের নেতৃত্ব দিচ্ছেন৷ আগামী ২রা অক্টোবর প্রধানমন্ত্রীর দেশে ফেরার কথা৷",
  "manualKeyPhrases" : [ "স্থগিত", "সনদ", "মুক্তিযোদ্ধা", "প্রধানমন্ত্রী", "বাতিল", "সচিব" ],
  "automaticKeyPhrases" : [ "" ]
}