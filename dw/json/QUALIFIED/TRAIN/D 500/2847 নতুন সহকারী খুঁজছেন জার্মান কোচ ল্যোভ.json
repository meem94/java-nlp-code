{
  "docID" : 2847,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-সহকারী-খুঁজছেন-জার্মান-কোচ-ল্যোভ/a-17795619",
  "title" : "নতুন সহকারী খুঁজছেন জার্মান কোচ ল্যোভ",
  "date" : "21.07.2014",
  "writter" : "",
  "categories" : [ "খেলাধুলা" ],
  "article" : "বিশ্বকাপের উত্তেজনা ক্রমশ ঠাণ্ডা হয়ে যাচ্ছে৷ দলগুলো এখন নিজেদের ভবিষ্যৎ নিয়ে ভাবছে৷ জার্মান কোচ ইওয়াখিম ল্যোভের নজর ইউরোপিয়ান চ্যাম্পিয়নশিপের দিকে৷ তবে তার আগে নতুন সহকারী চাই তাঁর৷ ইওয়াখিম ল্যোভ জার্মান জাতীয় দলের প্রধান কোচ হিসেবে দায়িত্ব নেন ২০০৬ সালে৷ তার আগে দু'বছর সহকারী কোচ ছিলেন তিনি৷ জার্মানিকে বিশ্বকাপ এনে দেয়া এই কোচের বর্তমান চুক্তির মেয়াদ ২০১৬ সাল পর্যন্ত৷ তাই বিশ্বকাপের মতো উয়েফা ইউরোপিয়ান চ্যাম্পিয়নশীপ দখলের সুযোগও এখন তাঁর সামনে৷ ল্যোভের সহকারী কোচ হিসেবে রয়েছেন হান্স-ডিটার ফ্লিক৷ সেই ২০০৬ সাল থেকেই জাতীয় দলের সঙ্গে আছেন তিনি৷ ল্যোভের সঙ্গে বোঝাপড়াও দারুণ৷ কিন্তু আগামী সেপ্টেম্বর থেকে এক নতুন দায়িত্ব নিতে যাচ্ছেন ফ্লিক৷ জার্মান ফুটবল ফেডারেশন ডিএফবি-র স্পোর্টিং ডিরেক্টরের পদে যোগ দেবেন তিনি৷ তাই ল্যোভকে এখন খুঁজতে হচ্ছে নতুন সঙ্গী৷ ইতোমধ্যে অবশ্য কয়েকটি নামও শোনা যাচ্ছে৷ জার্মান ফুটবল ক্লাব মাইনৎস-এর সাবেক ম্যানেজার টোমাস টুখেল তালিকার উপরের দিকে রয়েছ বলে আভাস দিচ্ছে গণমাধ্যম৷ গত মৌসুমে হঠাৎ করে মাইনৎস ছেড়ে দেন তিনি৷ কিছুদিন বিশ্রাম চাচ্ছেন প্রতিভাবান এই কোচ৷ তবে জার্মান জাতীয় দলের সহকারী কোচ হওয়ার প্রস্তাব তিনি পেলে ফেরাবেন কিনা বলা মুশকিল৷ এছাড়া জার্মানির অনূর্ধ্ব ২০ দলের প্রধান কোচ ফ্রাঙ্ক ভরমুট এবং অনূর্ধ্ব ১৯ দলের প্রশিক্ষক মার্কুস সর্গও রয়েছেন সম্ভাব্য সহকারী কোচের তালিকায়৷ তবে এই নিয়োগের ব্যাপারটি পুরোটাই নির্ভর করছে ল্যোভের ব্যক্তিগত সিদ্ধান্তের উপর৷ ডেএফবি-র প্রেসিডেন্ট ভল্ফগাং নিয়ার্সবাখ সহকারী নিয়োগের পুরো অধিকার তাঁকে দিয়েছেন৷ এ ক্ষেত্রে অন্য কেউ হস্তক্ষেপ করবে না বলেও জানিয়েছেন নিয়ার্সবাখ৷ প্রসঙ্গত, আগামী সেপ্টেম্বর মাসে দুটি ফ্রেন্ডলি ম্যাচ খেলবে জার্মানি৷ এর মধ্যে একটি ম্যাচ আবার আর্জেন্টিনার বিপক্ষে৷ অন্যটা স্কটল্যান্ডের সঙ্গে৷ এসব খেলার আগে সহকারী কোচের বিষয়টি চূড়ান্ত করতে হবে৷ শুক্রবার আবার জাতীয় দল ত্যাগের ঘোষণা দিয়েছেন ফিলিপ লাম৷ তাই দলের নতুন অধিনায়কের বিষয়টি নিয়েও ভাবতে হচ্ছে জার্মান কোচকে৷ ফলে বিজয় উপভোগের খুব বেশি সময় তিনি পাচ্ছেন না৷ এআই / এসবি (ডিপিএ)",
  "manualKeyPhrases" : [ "সহকারী", "জার্মান", "কোচ", "ল্যোভ", "বিশ্বকাপ" ],
  "automaticKeyPhrases" : [ "" ]
}