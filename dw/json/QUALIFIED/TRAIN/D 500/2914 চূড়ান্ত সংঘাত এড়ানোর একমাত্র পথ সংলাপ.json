{
  "docID" : 2914,
  "source" : "http://www.dw.com/",
  "lang" : "BN",
  "url" : "http://www.dw.com/bn/চূড়ান্ত-সংঘাত-এড়ানোর-একমাত্র-পথ-সংলাপ/a-17247971",
  "title" : "চূড়ান্ত সংঘাত এড়ানোর একমাত্র পথ সংলাপ",
  "date" : "24.11.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "দেশের চলমান সংকট নিরসনে সংলাপের সময় শেষ হয়ে যায়নি, বলে মনে করেন জাতীয় সংসদের স্পিকার৷ আর সুশীল সমাজ মনে করে দেরি হলেও যেন সংলাপ হয়, হয় রাজনৈতিক সমঝোতা৷ তাঁদের মতে দেশকে চরম সংকট থেকে রক্ষা করতে পারে একমাত্র সংলাপ৷ তাতে হয়তো রাজনৈতিক সমঝোতা হতে পারে৷ নয়তো দেশ চরম ক্ষতির মুখে পড়বে৷ গণতন্ত্র পথ হারাতে পারে৷ বাংলাদেশের চলমান রাজনীতি এখন যেন চূড়ান্ত সংঘাতের অপেক্ষায়৷ একদল নির্বাচন এবং আরেকদল নির্বাচন প্রতিহত করার জন্য যেন এখনই ঝাঁপিয়ে পড়বে৷ একদিকে দেশ অচল করার হুমকি৷ আর আরেক দিকে আইনগত ব্যবস্থা নেয়ার হুমকি৷ এতে সাধারণ মানুষ এখন চরম উৎকণ্ঠা আর উদ্বেগের মধ্যে রয়েছেন৷ চলতি মাসের গত সপ্তাহটি বাদ দিলে বাকি সপ্তাহগুলো কেটেছে বিরোধী দলের হরতালের মধ্যে৷ আগুনে যানবাহন পুড়েছে, পুড়েছে মানুষ৷ এর মধ্যেই গঠিত হয়েছে নির্বাচনকালীন সরকার৷ কিন্তু দেশের সাধারণ মানুষ হরতাল অবরোধ যেমন চায় না তেমনি চায় না একতরফা নির্বাচন৷ তারা চায় সব দলের অংশগ্রহণে নির্বাচন৷ আর সেখানে তারা স্বাধীনভাবে ভোটাধিকার প্রয়োগ করতে চায়৷ কিন্তু বর্তমান পরিস্থিতিতে নির্বাচনি উৎসব নেই আছে সংঘাতের আশঙ্কা৷ আছে আরো গভীর সংকটের অশুভ ইঙ্গিত৷ যার নেতিবাচক প্রভাব পড়বে সাধারণ মানুষ থেকে শুরু করে সব শ্রেণির মানুষের ওপর৷ কারওয়ান বাজারের সবজি বিক্রেতা আলি আহমেদ যেমন তার ব্যবসা আর আয় রোজগার নিয়ে শঙ্কিত৷ তেমনি গার্মেন্টস ব্যবসায়ী ইসমাইল হোসেন উৎপাদন এবং রপ্তানি নিয়ে শঙ্কিত৷ আর এই দু'জনই আশা করেন সংঘাতের পথে না গিয়ে দেশের বড় দু'টি রাজনৈতিক দল যেন সমঝোতার পথে যায়৷ তাঁরা যেন আলাপ-আলোচনার মাধ্যমে সমস্যার সমাধান করে সুষ্ঠু নির্বাচনের ব্যবস্থা করে৷ কোনো দলই যেন সাধারণ মানুষকে জিম্মি করে ক্ষমতায় যাওয়ার পথ না খোঁজে৷ এই শঙ্কার বাইরে নেই জাতীয় সংসদের স্পিকার ড. শিরিন শারমিন চৌধুরীও৷ তাই তিনি শনিবার বিকেলে ঢাকায় এক অনুষ্ঠানে সাংবাদিকদের প্রশ্নের জবাবে বলেছেন, তাঁর আশা শেষ পর্যন্ত সব দলের অংশগ্রহণে একটি সুষ্ঠু, অবাধ এবং নিরপেক্ষ নির্বাচন অনুষ্ঠিত হবে৷ তিনি বলেন সংলাপের সম্ভাবনা এখনো আছে, শেষ হয়ে যায়নি৷ একটি সংলাপের মাধ্যমে রাজনৈতিক সমঝোতা হতে পারে৷ তবে তিনি মনে করেন সংলাপ শর্তহীন এবং উন্মুক্ত হওয়া প্রয়োজন৷ সুশাসনের জন্য নাগরিক সুজন-এর সম্পাদক ড. বদিউল আলম মজুমদার ডয়চে ভেলেকে বলেন, শুধু তাঁর নয় পুরো জাতির প্রত্যাশা এখন সংলাপের মাধ্যমে রাজনৈতিক সমঝোতা৷ কারণ সমঝোতা না হলে দেশ ও দেশের মানুষ চরম ক্ষতির মুখে পড়বে৷ আর গণতান্ত্রিক প্রক্রিয়া পথ হারাতে পারে৷ তিনি মনে করেন দেরি হয়েছে, তবে সময় চলে যায়নি৷ তাই সংলাপের মাধ্যমেই সমাধান খোঁজা উচিত৷ সমঝোতা হলে আর কোনো সমস্যাই সমস্যা থাকবে না৷ গণতন্ত্র রক্ষা পাবে, রক্ষা পাবে দেশ৷ নয়তো এখন যে সংকট আমরা দেখছি তার আরো নানা ধরণের প্রকাশ ঘটতে পারে বলে মনে করেন তিনি৷",
  "manualKeyPhrases" : [ "রাজনীতি", "সংলাপ", "নির্বাচন", "সংকট", "স্পিকার" ],
  "automaticKeyPhrases" : [ "" ]
}