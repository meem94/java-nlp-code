{
  "docID" : 3496,
  "source" : "http://www.dw.com/",
  "lang" : "BN",
  "url" : "http://www.dw.com/bn/যুদ্ধাপরাধের-বিচারে-স্বচ্ছতার-কোনো-ঘাটতি-নেই/a-19142769",
  "title" : "‘যুদ্ধাপরাধের বিচারে স্বচ্ছতার কোনো ঘাটতি নেই'",
  "date" : "25.03.2016",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "২৫ শে মার্চ মানেই স্মৃতিপটে একাত্তরের কালো রাত্রির জেগে ওঠা৷ রাত পেরোলেই স্বাধীনতা দিবস৷ তার আগে যুদ্ধাপরাধীদের বিচারপ্রক্রিয়া নিয়ে কথা হলো তাঁদের সঙ্গে৷ বিচারপ্রক্রিয়ার স্বচ্ছতা নিয়ে ওঠা প্রশ্নেরও জবাব দিয়েছেন তাঁরা৷ বাংলাদেশের মানবতাবিরোধী অপরাধের জন্য তৈরি যুদ্ধাপরাধ ট্রাইব্যুনালে এ পর্যন্ত ২২ জনকে মৃত্যুদণ্ড ও বিভিন্ন মেয়াদে কারাদণ্ড দেয়া হয়েছে৷ এর মধ্যে মৃত্যুদণ্ড কার্যকর হয়েছে চারজনের৷ এই বিচার নিয়ে সমালোচনা থাকলেও রয়েছে ভিন্নমতও৷ বাংলাদেশে যুদ্ধাপরাধ ট্রাইব্যুনাল গঠন করা হয় ২০০৯ সালের ২৫ মার্চ৷ সেই ট্রাইব্যুনালের প্রসিকিউটর ব্যারিস্টার তুরিন আফরোজ ডয়চে ভেলেকে বলেন, ‘‘ট্রাইব্যুনালের বিচার নিয়ে কেউ সমালোচনা করতেই পারেন৷ এটাকে আমরা স্বাভাবিকভাবেই দেখি৷ মুশকিল হলো, এই সমালোচনাগুলো যৌক্তিক এবং তথ্যভিত্তিক হলে তা গ্রহণ করা যেত৷ কিন্তু সমালোচকদের অধিকাংশ সমালোচনারই কোনো ভিত্তি নেই৷'' অডিও শুনুন 05:13 ‘বাংলাদেশ ছাড়া পৃথিবীর কোথাও মানবতাবিরোধী অপরাধে অভিযুক্তের জামিনের সুযোগ আছে বলে আমার জানা নাই’ তাঁর কথায়, ‘‘বাংলাদেশে যুদ্ধাপরাধের বিচারে সর্বোচ্চ আদালতের আপিল বিভাগে আপিলের সুযোগ আছে৷ ন্যুরেমবার্গ ট্রায়ালে যা ছিল না৷ তাছাড়া এই বিচারে আপিলের পরও রিভিউ এবং রাষ্ট্রপতির কাছে প্রাণভিক্ষার সুযোগ পাচ্ছেন অভিযুক্তরা৷ তাদের সব ধরনের আইন ও সাংবিধানিক অধিকার এবং সুযোগ দেয়া হচ্ছে৷ এছাড়া আরও একটি সুযোগ তারা পাচ্ছেন৷ আর সেটা হলো জামিন৷ বাংলাদেশ ছাড়া পৃথিবীর কোথাও যুদ্ধাপরাধ বা মানবতাবিরোধী অপরাধের বিচারে অভিযুক্তের জামিনের সুযোগ আছে বলে আমার জানা নাই৷'' ব্যারিস্টার তুরিন আফরোজ আরো বলেন, ‘‘ট্রাইব্যুনাল আইন যে একটা আলাদা আইন, এটা অনেকে বুঝতে পারেন না৷ একবছর পরও পর্যাপ্ত সাক্ষ্য-প্রমাণ উপস্থাপনের মাধ্যমে বিচার হচ্ছে৷ যারা সমালোচনা করছেন, তারা কিন্তু বিচার প্রক্রিয়াতেও অংশ নিচ্ছেন৷ তাই রায় তাদের বিপক্ষে গেলেই বলছেন বিচার মানি না৷ এটা তো আদালত অবমাননার সামিল৷'' অডিও শুনুন 02:30 ‘বাংলাদেশে একজন যুদ্ধাপরাধী বেঁচে থাকা পর্যন্ত এই বিচার অব্যাহত রাখতে হবে’ এ বিষয়ে শহিদ জায়া শ্যামলী নাসরিন চৌধুরী বলেন, ‘‘আমরা খুশি যে, দেরীতে হলেও বিচার পাচ্ছি৷ আমাদের স্বজন হত্যার বিচার পাচ্ছি৷ দেশ কলঙ্কমুক্ত হচ্ছে৷ বাংলাদেশে একজন যুদ্ধাপরাধী বেঁচে থাকা পর্যন্ত এই বিচার অব্যাহত রাখতে হবে৷ একমাত্র তবেই আমাদের স্বাধীনতা দিবস-বিজয় দিবস পূর্ণতা পাবে৷'' তিনি আরো বলেন, ‘‘এই ঘাতক এবং স্বাধীনতাবিরোধীরা এখনো বাংলাদেশের বিরুদ্ধে ষড়যন্ত্র করছে৷ এখনো তারা পাকিস্তানি ভাবধারা লালন করে৷ তাই তাদের কোনো ক্ষমা নাই৷'' আরেক প্রশ্নের জবাবে তিনি জানান, ‘‘আমরা মানবতাবিরোধী অপরাধীদের বিচার চাই৷ কিন্তু তারাও যাতে বিচারের সব সুযোগ পাক, সেটাও চাই আমরা৷ আমার মনে হয় তারা আইনগত সব সুবিধাই পাচ্ছেন৷ বরং আমরা যারা বিচারপ্রার্থী, তারা দীর্ঘদিন কোনো বিচার পাইনি৷ আর এখনো বিচার হচ্ছে সাধারণ গতিতে৷ এটা কোনো দ্রুত বিচার ট্রাইব্যুনাল নয়৷ আমিও চাই যে, স্বাভাবিক গতিতেই বিচার চলুক৷ কারণ বিচারটা তো সব পক্ষের৷'' অডিও শুনুন 01:33 ‘ট্রাইব্যুনালের রায় শুধু মানোত্তীর্ণ নয়, কালোত্তীর্ণ বলে আমি মনে করি’ ইতিহাসবিদও মুক্তিযুদ্ধ গবেষক অধ্যাপক মুনতাসির মামুন ডয়চে ভেলেকে বলেন, ‘‘যারা বিচার প্রক্রিয়ার সমালোচনা করেন তারা রাজনৈতিক কারণে করেন৷ ট্রাইব্যুনালের রায় শুধু মানোত্তীর্ণ নয়, কালোত্তীর্ণ বলে আমি মনে করি৷ এই রায় একসময় অনুসরণীয় হবে বলেই আমার বিস্বাস৷'' তাঁর কথায়, ‘‘বিচারে আন্তর্জাতিক মানের কোনো ঘাটতি নেই৷ আন্তর্জাতিক পর্যায় থেকে যারা সমালোচনা করছেন তারা অধিকাংশই আসামিদের পক্ষে কাজ করছেন৷ তাদের পক্ষে কথা বলার জন্যই তারা নিযুক্ত৷'' আপনিও কি মনে করেন, যুদ্ধাপরাধীদের বিচার প্রক্রিয়ায় কোনো ঘাটতি নেই? জানান নীচের ধরে৷",
  "manualKeyPhrases" : [ "বাংলাদেশ", "শ্যামলী নাসরিন চৌধুরী", "মুক্তিযুদ্ধ", "তুরিন আফরোজ", "মুনতাসির মামুন", "স্বাধীনতা" ],
  "automaticKeyPhrases" : [ "" ]
}