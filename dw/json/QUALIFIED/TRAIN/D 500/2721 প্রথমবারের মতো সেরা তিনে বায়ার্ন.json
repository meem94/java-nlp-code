{
  "docID" : 2721,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রথমবারের-মতো-সেরা-তিনে-বায়ার্ন/a-17383185",
  "title" : "প্রথমবারের মতো সেরা তিনে বায়ার্ন",
  "date" : "24.01.2014",
  "writter" : "",
  "categories" : [ "খেলাধুলা" ],
  "article" : "টানা পাঁচ বছরের মতো বাৎসরিক আয়ের শীর্ষে রয়েছে স্প্যানিশ ক্লাব রেয়াল মাদ্রিদ৷ তবে প্রথমবারের মতো শীর্ষ তিন থেকে ছিটকে গেছে ম্যানচেস্টার ইউনাইটেড৷ আর তার স্থান দখল করেছে জার্মান ক্লাব বায়ার্ন মিউনিখ৷ ২০১২-১৩ আর্থিক বছরের ‘ফুটবল মানি লিগ' তালিকা প্রকাশ করেছে ডেলোইট৷ বাণিজ্য পরামর্শক সংস্থাটির হিসাবে এবারও সবচেয়ে বেশি আয় দুই স্প্যানিশ দৈত্যের৷ এ নিয়ে টানা নয় বছর আয়ের দিক থেকে এক নম্বর রেয়াল মাদ্রিদ৷ আর রেয়াল-বার্সা সেরা দুই হলো টানা পঞ্চম বছরের মতো৷ আয়ের শীর্ষস্থান ধরে রাখা রেয়ালের এ মৌসুমের বাৎসরিক আয় ৫১৮.৯ মিলিয়ন ইউরো৷ আর বার্সেলোনার ৪৮২.৬ মিলিয়ন ইউরো৷ ডেলোইটের ব্যবসায়িক অংশীদার ড্যান জোসন জানান, ২০১২-১৩ মৌসুমে রেয়াল কোনো ট্রফি না জিতলেও মানি লিগের শীর্ষস্থান ধরে রেখেছে ক্লাবটি৷ প্রথমবারের মতো শীর্ষ তিন থেকে ছিটকে গেছে ম্যানচেস্টার ইউনাইটেড৷ আর জার্মানির অন্যতম ক্লাব বায়ার্ন মিউনিখ সে স্থানটি দখল করেছে৷ বায়ার্নের বাৎসরিক আয় দাঁড়িয়েছে ৪৩১.২ মিলিয়ন ইউরোতে৷ চ্যাম্পিয়ন্স লিগ, বুন্ডেসলিগা আর জার্মান কাপ জেতাই এর পেছনে কারণ বলে ধারণা করা হচ্ছে৷ ওদিকে ম্যানচেস্টার ইউনাইটেডের রাজস্ব ১৩ ভাগ কমে দাঁড়িয়েছে ৩৬৩.২ মিলিয়ন ইউরোতে৷ ক্লাবটির অবস্থান এখন চতুর্থ৷ পিএসজি-র আয় বেড়েছে ১৮০ ভাগ৷ বাৎসরিক আয় দাঁড়িয়েছে ৩৯৮.৮ মিলিয়ন ইউরোতে৷ ১৯ বছরের মধ্যে প্রথমবার ফ্রেঞ্চ লিগ জেতাই এই আয় বাড়ার কারণ৷ ম্যানসিটির আয় ১৭ ভাগ বেড়ে হয়েছে ২৭১ মিলিয়ন পাউন্ড৷ চেলসির আয় কিছুটা কমে হয়েছে ২৬০ মিলিয়ন ইউরো এবং আর্সেনালের হয়েছে ২৪৩.৬ মিলিয়ন পাউন্ড৷ এপিবি/ডিজি (এপি, এএফপি)",
  "manualKeyPhrases" : [ "বায়ার্ন মিউনিখ", "রেয়াল মাদ্রিদ", "ফুটবল মানি লিগ", "ম্যানচেস্টার ইউনাইটেড", "ফুটবল" ],
  "automaticKeyPhrases" : [ "" ]
}