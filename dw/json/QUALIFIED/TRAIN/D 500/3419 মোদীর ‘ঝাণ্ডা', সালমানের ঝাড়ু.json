{
  "docID" : 3419,
  "source" : "http://www.dw.com/",
  "lang" : "BN",
  "url" : "http://www.dw.com/bn/মোদীর-ঝাণ্ডা-সালমানের-ঝাড়ু/a-18017674",
  "title" : "মোদীর ‘ঝাণ্ডা', সালমানের ঝাড়ু",
  "date" : "24.10.2014",
  "writter" : "আশীষ চক্রবর্ত্তী",
  "categories" : [ "ব্লগ" ],
  "article" : "উপায় থাকলে নরেন্দ্র মোদীকে বলতাম, ‘‘ভারতে কয়েক কোটি আধুনিক টয়লেট তৈরির উদ্যোগ নিন৷ '' আর সালমান খানকে বলতাম, ‘‘ঝাড়ু নিয়ে রাস্তায় নামার আগে আসল ময়লা-আবর্জনার দিকে নজর দিন৷'' বলার সাধ্য নেই, তাই তাঁদের প্রশংসা করছি! মাননীয় নরেন্দ্র মোদী, যে দেশে মোবাইল ফোনের চেয়ে টয়লেট অনেক কম, সে দেশকে ‘স্বচ্ছ' করতে আপনি ঝাড়ু হাতে রাস্তায় নেমেছেন৷ যে দেশের অনেক মানুষ টয়লেট, অর্থাৎ শৌচাগার ও স্বাস্থ্য সচেতনতার অভাব আর দারিদ্র্যের কারণে বনে-বাদাড়েও শৌচকর্ম সারছে, সে দেশের ঘরে ঘরে শৌচাগারের ব্যবস্থা করার আগে রাস্তা সাফ করছেন৷ ভালোই তো! নরেন্দ্র মোদী, আপনার দল বিজেপি ‘ধর্মনিরপেক্ষতার দেশ' ভারতে হিন্দু ধর্মাবলম্বীদের প্রতি বেশি পক্ষপাত দেখানোর অভীপ্সা ব্যক্ত করেই ক্ষমতায় এসেছে৷ সেই সুবাদে আপনি হয়েছেন বিশ্বের সর্ববৃহৎ গণতান্ত্রিক দেশটির প্রধানমন্ত্রী৷ গণতান্ত্রিক দেশের নাগরিক হিসেবে শৌচাগারের চেয়ে ঝাড়ুকে অগ্রাধিকার দেয়া আপনার গণতান্ত্রিক অধিকার৷ শুধু ভারতবাসী নয়, বিশ্ববাসীরই সৌভাগ্য যে ভারতে রাজতন্ত্র নেই, হবুচন্দ্র নামে কোনো রাজাও নেই৷ থাকলে তিনিও যে ধূলিময় দেশকে পরিষ্কার করতে সবাইকে ঝাড়ু হাতে রাস্তায় নামতে বলেছিলেন সেই ‘আইডিয়া' চুরির অভিযোগে হয়ত আপনার বিরুদ্ধে মামলা ঠুকতেন৷ মামলা হয়নি৷ বরং সালমান খান আপনার পাশে দাঁড়িয়েছেন৷ স্বাধীনতার ৬৭ বছর পরও ভারত থেকে দারিদ্র্য হঠাতে না পারার হতাশা ভুলতে (!) আরো অনেকেই হয়ত আপনার এই ‘স্বচ্ছ ভারত' উদ্যোগে যোগ দেবেন৷ ধূলি-ঝড় উঠবেনা আশা করি৷ সে আশঙ্কা থাকলে এতদিনে পরিবেশবাদীরা নিশ্চয়ই প্রতিবাদের ঝড় তুলতেন৷ তেমন ঝড় তো ওঠেইনি, উলটে বলিউড তারকা সালমান খান ঝাড়ু হাতে সদলবলে নেমে পড়েছেন মুম্বইয়ের রাস্তায়৷ এ কারণে একটা সত্য এতদিনে দিনের আলোর মতো ‘স্বচ্ছ' হয়ে গেল৷ সালমান খান নায়ক হলে আপনি মহানায়ক! সালমান, মানে ‘সল্লু' আর আপনার মধ্যে বড় একটা মিল আছে৷ দুজনের অতীতেই এমন কিছু আছে যেসব নায়কোচিত তো নয়ই, বরং খলনায়কোচিত৷ মাত্র একটা করে বলি৷ সালমান এখনো বিলুপ্ত প্রায় প্রজাতির এক প্রাণী-হত্যা মামলার আসামী৷ বেপরোয়া গাড়ি চালিয়ে মানুষ হত্যার অভিযোগও আছে তাঁর বিরুদ্ধে৷ আপনি সরাসরি হত্যা করেননি৷ তবে যখন মুখ্যমন্ত্রী ছিলেন, তখন সাম্প্রদায়িক দাঙ্গা বন্ধ করায় উদ্যোগী না হয়ে মানুষ হত্যায় ভূমিকা রাখার অভিযোগ উঠেছিল৷ এখনো সে মামলার আসামী আপনি৷ সালমানের অভিনয় এবং আপনার রাজনীতি – দুটোর একটাও আমার পছন্দের তালিকায় নেই৷ অভিনয় তেমন বুঝিনা৷ রাজনীতি করিনা৷ তবু কেন যেন মনে হচ্ছে, ভারতকে পরিষ্কার করার কথা বলে আপনি হিন্দুত্ববাদের ‘ঝাণ্ডা' আরো উঁচুতে ওড়ানোর পাঁয়তারা করছেন৷ অন্যদিকে সালমান, ঝাড়ু হাতে রাস্তারও নায়ক হয়ে প্রচারের আলো নিজের দিকে টানছেন৷ প্রচারলিপ্সু অভিনেতা-অভিনেত্রী মডেল, নৃত্যশিল্পী ভারতে অনেক এসেছে৷ প্রতিমা বেদী নগ্ন হয়ে মুম্বইয়ের জুহু বিচে দৌড়িয়েছিলেন চল্লিশ বছর আগে৷ সালমান তো কাপড়-চোপড় পরে নেমেছেন! মোদীর এই সাফাই অভিযানে ভারত থেকে কি সত্যিই ‘ধূলো' দূর হবে? নাকি ঝাড়ু হাতে রাস্তায় নেমে সালমান খান শুধু নরেন্দ্র মোদীর ‘হিন্দুত্ববাদী ঝাণ্ডা'-টাই ওপরে তুলে যাবেন?",
  "manualKeyPhrases" : [ "নরেন্দ্র মোদী", "স্বচ্ছ", "সালমান খান", "বিজেপি", "সাম্প্রদায়িক", "ভারত", "দাঙ্গা" ],
  "automaticKeyPhrases" : [ "" ]
}