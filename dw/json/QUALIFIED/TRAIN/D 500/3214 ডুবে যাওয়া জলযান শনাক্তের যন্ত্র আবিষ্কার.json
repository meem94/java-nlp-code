{
  "docID" : 3214,
  "source" : "http://www.dw.com/",
  "lang" : "BN",
  "url" : "http://www.dw.com/bn/ডুবে-যাওয়া-জলযান-শনাক্তের-যন্ত্র-আবিষ্কার/a-18007915",
  "title" : "ডুবে যাওয়া জলযান শনাক্তের যন্ত্র আবিষ্কার",
  "date" : "20.10.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "আগস্টে পদ্মা নদীতে পিনাক-৬ লঞ্চটি ডুবে যাওয়ার পর তা আর শনাক্ত করা যায়নি৷ ৩০০ যাত্রী নিয়ে ডুবে যাওয়া লঞ্চটির যাত্রীদের ৪৬টি মরদেহ উদ্ধার করা হয়৷ কিন্তু বাকি অন্তত ১০০ যাত্রীর ভগ্যে কী ঘটেছে – তা হয়ত অজানাই থেকে যাবে৷ লঞ্চ শনাক্তকরণে ব্যর্থতার এই ঘটনা আহত করে বাংলাদেশ কৃষি গবেষণা ইন্সটিউটের বৈজ্ঞানিক কর্মকর্তা মোহাম্মদ ফারুক বিন হোসেনকে৷ তিনি তখনই সিদ্ধান্ত নেন নদী বা সমুদ্রে ডুবে যাওয়া লঞ্চ বা জাহাজ কিভাবে শনাক্ত করা যায়, তা নিয়ে গবেষণা করবেন৷ আর সেই ঘটনার মাত্র দেড় মাসেই তিনি সফল হয়েছেন৷ আবিষ্কার করেছেন নিমজ্জিত জলযান চিহ্নিত করা যন্ত্র বা প্রযুক্তি৷ প্রাথমিক পরীক্ষা সফল হয়েছে৷ এখন তিনি সরকারের অনুমতির অপেক্ষায় আছেন৷ অনুমতি পেলে বড় নদী বা সমুদ্রে এই যন্ত্র তিনি পরীক্ষা করে দেখতে চান৷ যন্ত্রটির নাম দেয়া হয়েছে ‘লোকেশন ডিটেকটর'৷ উদ্ভাবক মোহাম্মদ ফারুক বিন হোসেন ডয়চে ভেলেকে জানান, সহজলভ্য যন্ত্রপাতি ও প্রযুক্তি ব্যবহার করেই যন্ত্রটি তৈরি করা হয়েছে৷ এতে ব্যবহার করা হয়েছে মোবাইল ফোনের সিম, জিপিআরএস পদ্ধতি, ব্যাটারি এবং সোলার এনার্জি৷ তিনি জানান, যন্ত্রটির ভেতরে মোবাইল ফোনের সিম থাকবে এবং সেই সিমটি উদ্ধারকারী অথবা সংশ্লিষ্ট কর্তপক্ষের এক বা একাধিক সিমে যুক্ত থাকবে৷ যন্ত্রটি লঞ্চ বা জাহাজের মাস্তুল বা উঁচু স্থানে বসান থাকবে৷ জলযান ডুবে গেলে সঙ্গে সঙ্গে যন্ত্রটির একটি অংশ ভেসে উঠবে৷ আর সেখান থেকে লঞ্চ ডুবে যাওয়ার বার্তা দেবে এসএমএস-এর মাধ্যমে৷ একই সঙ্গে জলযানের সঙ্গে থাকা মোবাইল ফোনের সিম অবস্থান জানাবে জিপিআরএস সিস্টেমে৷ সোলার সিস্টেম সংযুক্ত থাকায় যদি ব্যাটারি নষ্ট হয়ে যায় তাহলেও কোনো সমস্যা হবে না৷ এছাড়া যদি যন্ত্রটির ইলেকট্রনিক ডিভাইস কাজ নাও করে, তাতেও সমস্যা নেই৷ কারণ যন্ত্রের ভেসে থাকা অংশে আয়না বসানো আছে, যেখান থেকে দিনেরবেলায় আলো প্রতিফলিত হয়ে অবস্থান জানান দেবে৷ যন্ত্রটি জলযান ডুবে যাওয়ার পর অন্তত দু'সপ্তাহ কার্যকর থাকবে বলেও তিনি দাবি করেন৷ ফারুক জানান, নদী ও সমুদ্রের পানি ঘোলা৷ তাই প্রচলিত আধুনিক পদ্ধতিতেও ডুবে যাওয়া জলযানের অবস্থান শনাক্ত করা যায় না৷ কিন্তু তাঁর আবিষ্কৃত যন্ত্রে এই সমস্য নেই৷ তিনি বলেন, মালয়েশিয়ার বিমানে ব্ল্যাক বক্স ছিল, কিন্তু সমুদ্রে হারিয়ে যাওয়ায় তা আর শনাক্ত করা যায়নি৷ তাঁর দাবি, তাঁর যন্ত্র দিয়ে নদী বা গভীর সমুদ্র – যেখানেই হোক না কেন, কোনো জলযান বা অন্যকিছু ডুবে গেলে তার অবস্থান শনাক্ত করা সম্ভব৷ শর্ত শুধু তাঁর যন্ত্র আগে থেকে স্থাপন করা থাকতে হবে৷ তিনি জানান, এর মধ্যেই যন্ত্রটি গভীর পুকুর এবং ছোট নদীতে পরীক্ষা করে তিনি সফল হয়েছেন৷ এখন বড় নদী এবং সমুদ্রে পরীক্ষা করতে চান৷ আর এ জন্য সমুদ্র পরিবহণ দপ্তরে আবেদনও করেছেন তিনি৷ মোহাম্মদ ফারুক বিন হোসেনের এটিই প্রথম আবিষ্কার নয়৷ তিনি এর আগে মাত্র এক টাকায় ফরমালিন পরীক্ষা করার পদ্ধতি আবিষ্কার করেন, যা বাংলাদেশে ব্যাপক সাড়া ফেলেছে৷ এই পরীক্ষা পদ্ধতিতে সালফিউরিক অ্যাসিড বা মানবদেহের জন্য ক্ষতিকর কোনো রাসায়নিক ব্যবহার করা হয় না৷ ফলে যে কেউ বাজার করতে গিয়ে মাছ, ফল বা সবজি কেনার আগে তা ফরমালিন মুক্ত কিনা – তা পরীক্ষা করে তবে কিনতে পারেন৷ সরকার ইতিমধ্যে এটিকে অনুমোদনও দিয়েছেন৷ এর বাইরে কৃষি জমিতে সেচের প্রয়োজন আছে কিনা – তা পরীক্ষা করার যন্ত্রও আবিষ্কার করেন তিনি৷ তিনি বলেন, বাংলাদেশে কৃষি জমিতে জল সেচ দেয়া হয় অনুমানের উপর নির্ভর করে৷ মাত্র ১২০ টাকা দামের এই যন্ত্র দিয়ে নিরক্ষর কৃষকও জানতে পারেন জমিতে সেচের প্রয়োজন আছে না নেই৷",
  "manualKeyPhrases" : [ "বাংলাদেশ", "লঞ্চ", "জলযান", "শনাক্ত", "নদী", "জাহাজ", "মোহাম্মদ ফারুক", "বৈজ্ঞানিক কর্মকর্তা" ],
  "automaticKeyPhrases" : [ "" ]
}