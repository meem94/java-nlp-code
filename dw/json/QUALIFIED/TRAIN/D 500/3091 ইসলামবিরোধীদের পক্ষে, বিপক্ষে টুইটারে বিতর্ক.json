{
  "docID" : 3091,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইসলামবিরোধীদের-পক্ষে-বিপক্ষে-টুইটারে-বিতর্ক/a-18147750",
  "title" : "ইসলামবিরোধীদের পক্ষে, বিপক্ষে টুইটারে বিতর্ক",
  "date" : "23.12.2014",
  "writter" : "",
  "categories" : [ "ব্লগওয়াচ" ],
  "article" : "জার্মানিতে ইসলামবিরোধীদের পক্ষে, বিপক্ষে সমাবেশ ক্রমশ বড় আকার ধারণ করছে৷ গত সোমবার (২২.১২.১৪) রেকর্ড সংখ্যক মানুষ ড্রেসডেন, মিউনিখ এবং বন শহরে সমাবেশ করেছে৷ টুইটারে চলছে এই নিয়ে বির্তক৷ ইসলামবিরোধীদের সবচেয়ে বড় সমাবেশটি হয়েছে ড্রেসডেনে৷ সেখানে ১৭ হাজারেরও বেশি মানুষ ‘পেট্রিয়টিক ইউরোপিয়ানস এগেনস্ট দ্য ইসলামাইজেশন অফ অক্সিডেন্ট' বা পেগিডা-র সমাবেশে অংশ নেয়৷ এই সমাবেশের বিপক্ষে সমাবেশ করেছে চার হাজারের মতো মানুষ৷ টুইটারে কেউ কেউ এ সব সংখ্যা অবশ্য বড় করেও প্রকাশ করেছে৷ সোশ্যাল মিডিয়া ট্রেন্ড বিষয়ক ওয়েবসাইট টপসি ডটকমে প্রকাশিত তথ্য অনুযায়ী, গত এক সপ্তাহে টুইটারে #পেগিডা হ্যাশট্যাগ ব্যবহার করা হয়েছে কমপক্ষে ৬৩ হাজার বার৷ অন্যদিকে একইসময়ে #নোপেগিডা হ্যাশট্যাগ ব্যবহার হয়েছে ১৮ হাজারবারের বেশি৷ মিউনিখে সোমবার পেগিডাদের বিরুদ্ধে সবচেয়ে বড় সমাবেশ অনুষ্ঠিত হয়েছে৷ ১২ হাজারের মতো মানুষ ইসলামবিরোধীদের বিপক্ষে সমাবেশ করেছে শহরটিতে৷ সেখানে ইসলামবিরোধীদের পক্ষে কোনো সমাবেশের খবর পাওয়া যায়নি৷ এদিকে, জার্মানির রাজধানী বনেও সোমবার রাতে ইসলামবিরোধীতার পক্ষে এবং বিপক্ষে সমাবেশ হয়েছে৷ টুইটারে এ সব সমাবেশ ‘লাইভ কভার' করছে ডয়চে ভেলের ইংরেজি এবং জার্মান বিভাগ৷ বন পুলিশের বরাত দিয়ে ডয়চে ভেলের এক সাংবাদিক জানিয়েছেন, বনে সমাবেশ ছিল শান্তিপূর্ণ৷ আর পেগিডার পক্ষে সমাবেশে অংশ নেন তিন'শোর মতো মানুষ৷ বিপক্ষে তিন হাজারের মতো৷ উল্লেখ্য, গত সপ্তাহে জার্মানিতে পোলস্টার ইউগভ-এর এক জরিপে জানতে চাওয়া হয়, এটা কি ‘‘ভালো যে কেউ একজন রাজনৈতিক শরণার্থী নীতির ভূলভ্রান্তি জনসমক্ষে তুলে ধরছে এবং ইসলামপন্থিদের বিরোধীতা করছে৷'' জরিপে অংশ নেয়া এক তৃতীয়াংশ মানুষ এই জানতে চাওয়াকে সমর্থন দিয়েছেন৷ সংকলন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "পক্ষে", "ড্রেসডেন", "শরণার্থী", "সোশ্যাল মিডিয়া", "বন", "মিউনিখ", "পেগিডা", "বিপক্ষে" ],
  "automaticKeyPhrases" : [ "" ]
}