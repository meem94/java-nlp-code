{
  "docID" : 3519,
  "source" : "http://www.dw.com/",
  "lang" : "BN",
  "url" : "http://www.dw.com/bn/যুদ্ধাপরাধীদের-বিচার-হোক-ছড়িয়ে-পড়ুক-মুক্তিযুদ্ধের-চেতনা-নতুন-প্রজন্ম/a-15607390",
  "title" : "যুদ্ধাপরাধীদের বিচার হোক, ছড়িয়ে পড়ুক মুক্তিযুদ্ধের চেতনা - নতুন প্রজন্ম",
  "date" : "16.12.2011",
  "writter" : "",
  "categories" : [ "বিশ্ব" ],
  "article" : "উন্নয়নশীল নয় বাংলাদেশকে উন্নত দেশ হিসেবেই দেখতে চায় নতুন প্রজন্ম৷ স্বাধীনতার ৪০ বছরে এই তাদের প্রত্যাশা৷ তারা চায় স্বাধীনতা আর মুক্তিযুদ্ধের চেতনা ছড়িয়ে পড়ুক সবখানে৷ সাকালে সূর্যোদয়ের সঙ্গে সঙ্গে সাভার জাতীয় স্মৃতিসৌধে মুক্তিযুদ্ধের বীর শহীদদের স্মৃতিতে শ্রদ্ধার্ঘ অর্পণ করেন প্রধানমন্ত্রী শেখ হাসিনা৷ তাঁর সঙ্গে ছিলেন মন্ত্রিসভার সদস্যরা৷ শ্রদ্ধার্ঘ অর্পণ করেন বিদেশী কুটনীতিকরা৷ আর বিরোধী দলীয় নেত্রী বেগম খালেদা জিয়া দলীয় নেতাকর্মীদের নিয়ে জাতীয় স্মৃতিসৌধে শ্রদ্ধার্ঘ অর্পণ করেন৷ স্মৃতিসৌধে সকাল থেকেই নামে হাজারো মানুষের ঢল৷ সবশ্রেণির মানুষ শ্রদ্ধায় নত হন স্মৃতিসৌধের বেদীতে৷ তরুণ, যুবা আর নতুন প্রজন্মের কন্ঠে ছিল আগামী দিনের সমৃদ্ধ বাংলাদেশের কথা৷ আন্তর্জাতিক খ্যাত আইনজীবী ড. কামাল হোসেন তরুণদের এই স্বপ্নের বাস্তবায়নে সবাইকে একযোগে কাজ করার আহ্বান জানান৷ আর ঢাকা বিশ্ববিদ্যায়ের উপাচার্য আ আ ম স আরেফিন সিদ্দিক বলেন, মুক্তিযুদ্ধের চেতনা সবখানে ছড়িয়ে দিতে হবে৷ স্মৃতিসৌধে যাওয়া সবশ্রেণির মানুষ যুদ্ধাপরাধীদের বিচারে গতি আনার দাবি জানান৷ তাদের দাবি, রাজাকার মুক্ত হোক বাংলাদেশ৷ আওয়ামী লীগের সাধারণ সম্পাদক এবং স্থানীয় সরকার মন্ত্রী সৈয়দ আশরাফুল ইসলাম বলেন, পৃথিবীর কোন শক্তিই যুদ্ধাপরাধের বিচার বন্ধ করতে পারবেনা৷ আর বিএনপি'র ভারপ্রাপ্ত মহাসচিব মীর্জা ফখরুল ইসলাম আলমগির বিজয় দিবসে ‘অবরুদ্ধ গণতন্ত্রের' মুক্তি প্রত্যাশা করেছেন৷ বিজয় দিবসে জাতীয় প্যারেড স্কোয়ারে ছিল বর্ণাঢ্য কুচকাওয়াজ৷ আর রাজধানীতে নানা অনুষ্ঠান৷ সোহরাওয়ার্দি উদ্যানে ১৯৭১সালে ১৬ই ডিসেম্বর পাকিস্তানি বাহিনীর আত্মসমর্পণের অনুষ্ঠানটি প্রতীকীভাবে নতুন করে দেখায় সেক্টর কমান্ডার্রস ফোরাম৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "উন্নয়নশীল", "বিচার", "উন্নত", "স্বাধীনতা" ],
  "automaticKeyPhrases" : [ "" ]
}