{
  "docID" : 2724,
  "source" : "http://www.dw.com/",
  "lang" : "BN",
  "url" : "http://www.dw.com/bn/শেষ-চারে-পৌঁছে-গেল-বায়ার্ন-বার্সেলোনা/a-15857937",
  "title" : "শেষ চারে পৌঁছে গেল বায়ার্ন, বার্সেলোনা",
  "date" : "04.04.2012",
  "writter" : "",
  "categories" : [ "খেলাধুলা" ],
  "article" : "জার্মান ক্লাব বায়ার্ন মিউনিখের বেঞ্চে বসিয়ে রাখা খেলোয়াড় ইভিৎসা ওলিচ৷ তাঁর দুই গোলেই এবার চ্যাম্পিয়নস লিগের সেমিফাইনালে পৌঁছে গেল বায়ার্ন৷ ফলে ফুটবল বিশ্ব এখন দুটি চরম উত্তেজনাকর সেমিফাইনাল ম্যাচের অপেক্ষায়৷ কেননা সেখানে বায়ার্নের সম্ভাব্য প্রতিপক্ষ রেয়াল মাদ্রিদ৷ সম্ভাব্য এই কারণে যে, আজ রেয়ালের খেলা রয়েছে সাইপ্রাসের নিকোশিয়া ক্লাবের বিরুদ্ধে৷ তবে প্রথম লেগের খেলায় সাইপ্রাস গিয়ে ৩-০ গোলে জয়ী হওয়ায় আজ নিজের মাঠে রেয়ালই যে ফেভারিট থাকবে সেটা বলা যায়৷ ফিরে আসি ওলিচের কথায়৷ ক্রোয়েশিয়ার ৩২ বছর বয়সি এই ফরোয়ার্ড চলতি মরসুমের বেশিরভাগটাই কাটিয়েছে বেঞ্চে বসে৷ কারণ বায়ার্ন দলে মারিও গোমেজের মতো খেলোয়াড়ের উপস্থিতি৷ অবস্থা এমনই ছিল যে, মাঝেমধ্যেই মরসুম শেষে বায়ার্ন ছেড়ে যাওয়া কথা বলতেন ওলিচ৷ তবে মঙ্গলবার রাতের খেলায় সবাইকে অবাক করে দিয়ে বায়ার্নের কোচ ইয়ুপ হেইঙ্কেস ওলিচকে মাঠে নামিয়ে দেন৷ হয়তো প্রথম লেগে মার্সেইতে গিয়ে ২-০ গোলে জেতায় এই সিদ্ধান্তটা নিয়েছেন বায়ার্ন কোচ হেইঙ্কেস৷ তবে কারণ যেটাই হোক, সুযোগ পেয়েই নিজের সামর্থ্যটা সবাইতে দেখিয়ে দিলেন ওলিচ৷ যে দুই গোলে জয় পেয়েছে দল তার সবকটাই এসেছে ওলিচের পা থেকে৷ ফলে ম্যাচ শেষে খুশি কোচ হেইঙ্কেস৷ আর ওলিচতো অবশ্যই৷ এখন পর্যন্ত বায়ার্ন চারবার ইউরোপের সেরা হয়েছে৷ এদিকে মঙ্গলবার চ্যাম্পিয়নস লিগের অন্য খেলায় বার্সেলোনা ৩-১ গোলে এসি মিলানকে হারিয়ে সেমিফাইনালে পৌঁছে গেছে৷ মেসি করেছেন দুই গোল৷ এর ফলে চ্যাম্পিয়নস লিগে সবচেয়ে কম বয়সে অর্ধশত গোল করার রেকর্ড করলেন মেসি৷ এছাড়া এখন পর্যন্ত এই মরসুমে চ্যাম্পিয়নস লিগে তাঁর গোল সংখ্যা দাঁড়ালো ১৪’তে, যেটাও একটা রেকর্ড৷ এদিকে মেসির দল বার্সা এই নিয়ে টানা পাঁচবার চ্যাম্পিয়নস লিগের শেষ চারে পৌঁছাল৷ সেমিফাইনালে বার্সার প্রতিপক্ষ হতে পারে ইংলিশ ক্লাব চেলসি বা পর্তুগিজ বেনফিকা৷ আজ তাদের খেলা রয়েছে৷ প্রথম ম্যাচে পর্তুগালে গিয়ে ১-০ গোলে জেতায় এই ম্যাচটা শুধু ড্র করলেই শেষ চারে চলে যাবে চেলসি৷ প্রতিবেদন: জাহিদুল হক / রয়টার্স, এএফপি সম্পাদনা: দেবারতি গুহ",
  "manualKeyPhrases" : [ "বায়ার্ন", "চ্যাম্পিয়নস", "জার্মান", "সেমিফাইনাল", "ফুটবল" ],
  "automaticKeyPhrases" : [ "" ]
}