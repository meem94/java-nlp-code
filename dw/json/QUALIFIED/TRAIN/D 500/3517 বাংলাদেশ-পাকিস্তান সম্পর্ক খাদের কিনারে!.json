{
  "docID" : 3517,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-পাকিস্তান-সম্পর্ক-খাদের-কিনারে/a-19024842",
  "title" : "বাংলাদেশ-পাকিস্তান সম্পর্ক খাদের কিনারে!",
  "date" : "03.02.2016",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশ-পাকিস্তান কূটনৈতিক সম্পর্ক এ মুহূর্তে সত্যিই শোচনীয়৷ সর্বশেষ ঢাকায় পাকিস্তান দূতাবাসের এক কর্মকর্তাকে আটক ও পাকিস্তানে বাংলাদেশ দূতাবাসের এক কর্মকর্তার ৭ ঘণ্টা নিখোঁজ থাকার ঘটনায় পরিস্থিতি চরম আকার ধারণ করেছে৷ বাংলাদেশ পাকিস্তানের সঙ্গে কূটনৈতিক সম্পর্ক ছিন্ন করার কথা নাকচ করে দিলেও, বিশ্লেষকরা বলছেন, পাকিস্তান যদি কূটনৈতিক শিষ্টাচার বহির্ভূত কাজ বন্ধ না করে তাহলে পরিস্থিতি আরো খারাপের দিকে যাবে৷ সোমবার ঢাকায় পাকিস্তান দূতাবাসের কর্মকর্তা আবরার আহমেদ খানকে বাংলাদেশের গোয়েন্দা পুলিশ আটক করে৷ পরে অবশ্য তাঁকে ছেড়ে দেয়া হয়৷ বাংলাদেশের গোয়েন্দদের দাবি, সুনির্দিষ্ট তথ্যের ভিত্তিতেই তাঁকে আটক করা হয়েছিল৷ বাংলাদেশে যখন এ ঘটনা চলছিল, তখন ইসলামাবাদে বাংলাদেশ দূতাবাসের এক কর্মকর্তাকে প্রায় সাত ঘণ্টা কোনো কারণ ছাড়াই আটক রাখা হয়৷ পররাষ্ট্র মন্ত্রণালয় জানায়, ইসলামাবাদে বাংলাদেশ মিশনের প্রেস উইংয়ের পার্সোনাল অফিসার জাহাঙ্গির হোসেন সোমবার সন্ধ্যা ৬টার পর অফিস থেকে মোটর সাইকেল নিয়ে বের হন৷ তাঁর উদ্দেশ্য ছিল, বড় মেয়েকে কোচিং থেকে তুলে সোজা বাসায় যাবেন৷ কিন্তু পথের মধ্যে কয়েকজন ‘সিকিউরিটি' পরিচয়ধারী লোক তাঁকে তুলে নিয়ে যায়৷ পরে অবশ্য তাঁকে ছেড়ে দেয়া হয়৷ এই ঘটনার পর মঙ্গলবার ঢাকায় পাকিস্তানি রাষ্ট্রদূত সুজা আলমকে ডেকে কড়া প্রতিবাদ জানায় বাংলাদেশের পররাষ্ট্র মন্ত্রণালয়৷ তবে পররাষ্ট্রমন্ত্রী এএইচ মাহমুদ আলী সাংবাদিকদের জানান, ‘‘পাকিস্তানের সঙ্গে কূটনৈতিক সম্পর্ক ছিন্ন করার কোনো আশঙ্কা নেই৷'' বাংলাদেশ থেকে এ পর্যন্ত তিনজন পাকিস্তানি কূটনীতিককে বহিষ্কার করা হয়েছে৷ ১৫ বছর আগে ২০০০ সালে, পাকিস্তানের উপ-রাষ্ট্রদূত ইরফানুর রাজাকে বাংলাদেশ অবাঞ্চিত ঘোষণা করে বহিষ্কার করে৷ ঢাকায় একটি সেমিনারে ১৯৭১ সালে বাংলাদেশের মুক্তিযুদ্ধ নিয়ে বিতর্কিত মন্তব্য করেছিলেন তিনি৷ এরপর ২০১৫ সালের জানুয়ারি মাসে পাকিস্তান দূতাবাসের অন্য এক কর্মকর্তা মোহাম্মাদ মাজহার খান জালনোটসহ পুলিশের হাতে ধরা পড়েন৷ মুচলেকা দিয়ে ছাড়া পাওয়ার পর তাঁকে বাংলাদেশ ত্যাগে বাধ্য করা হয়৷ সর্বশেষ গত ২৩ ডিসেম্বর পাকিস্তানের কূটনীতিক ফারিনা আরশাদকে জঙ্গি সম্পৃক্ততার জন্য বাংলাদেশ ত্যাগ করতে বাধ্য করা হয়৷ অডিও শুনুন 03:26 ‘পাকিস্তান এখানে জঙ্গিবাদ ছড়াতে চায়’ ফারিনা আরশাদকে বহিষ্কারের পাল্টা পদক্ষেপ হিসেবে কোনো ধরনের কারণ না দেখিয়েই পাকিস্তানে নিযুক্ত বাংলাদেশের কাউন্সিলর (রাজনৈতিক) মৌসুমী রহমানকে প্রত্যাহার করে নিতে বলে দেশটি৷ বাংলাদেশের সাবেক কূটনীতিক মোহাম্মদ জমির ডয়চে ভেলেকে বলেন, ‘‘পাকিস্তান তার দূতাবাসের কর্মকর্তাদের মাধমে এখানে জঙ্গিবাদ ছড়াতে চায়৷ তাদের কর্মকর্তারা জাল টাকার ব্যবসার সঙ্গে জড়িত৷ এ সব বিষয়কে কোনোভাবেই প্রশ্রয় দেয়া যায় না৷'' তিনি আরো বলেন, ‘‘এ সবের বিরুদ্ধে বাংলাদেশ যখন কূটনৈতিক ব্যবস্থা নেয় তখন পাকিস্তান ভিয়েনা কনভেনশন লঙ্ঘন করে বাংলাদেশের কূটনীতিকদের হয়রানি করে৷'' মোহাম্মদ জমির বলেন, ‘‘এই মুহূর্তে বাংলাদেশের সঙ্গে পাকিস্তানের সম্পর্ক সবচেয়ে খারাপ অবস্থায় আছে৷ পাকিস্তান এখনো একাত্তরের পরাজয় ভুললে পারেনি৷ ১৯৫ জন যুদ্ধাপরাধী পাকিস্তানি সেনার বিচার করেনি৷ আমি বলছি না যে, তাদের সঙ্গে সম্পর্ক ছিন্ন করতে হবে৷ তবে অমিমাংশিত সমস্যার সমাধান না হলে পাকিস্তানের সঙ্গে বাংলাদেশের সম্পর্ক রাখা দুস্কর হয়ে পড়বে৷'' আপনি কী মনে করেন? বাংলাদেশের কি পাকিস্তানের সঙ্গে কূটনৈতিক সম্পর্ক ছিন্ন করা উচিত? জানান নীচের ঘরে৷",
  "manualKeyPhrases" : [ "বাংলাদেশ", "পাকিস্তান", "ছিন্ন", "মোহাম্মদ জমির", "আটক", "গোয়েন্দা পুলিশ", "সম্পর্ক", "একাত্তরের পরাজয়" ],
  "automaticKeyPhrases" : [ "" ]
}