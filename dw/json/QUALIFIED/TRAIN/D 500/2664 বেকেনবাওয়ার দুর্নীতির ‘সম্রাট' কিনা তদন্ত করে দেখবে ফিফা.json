{
  "docID" : 2664,
  "source" : "http://www.dw.com/",
  "lang" : "BN",
  "url" : "http://www.dw.com/bn/বেকেনবাওয়ার-দুর্নীতির-সম্রাট-কিনা-তদন্ত-করে-দেখবে-ফিফা/a-18799076",
  "title" : "বেকেনবাওয়ার দুর্নীতির ‘সম্রাট' কিনা তদন্ত করে দেখবে ফিফা",
  "date" : "22.10.2015",
  "writter" : "Sanjiv Burman",
  "categories" : [ "জার্মানি" ],
  "article" : "ফিফা তদন্তের আওতায় আসছেন ফ্রানৎস বেকেনবাওয়ার৷ ফুটবলের সর্বোচ্চ সংস্থা আনুষ্ঠানিকভাবেই জানিয়েছে, জার্মানিকে ২০০৬ বিশ্বকাপের আয়োজক করতে তিনি দুর্নীতির আশ্রয় নিয়েছিলেন কি না তা খতিয়ে দেখা হবে৷ দু দিন আগেই জার্মানির ‘ডেয়ার স্পিগেল' এক প্রতিবেদনে জানিয়েছিল, ২০০৬ সালের ফুটবল বিশ্বকাপের আয়োজক হতে ফিফা সদস্য, অর্থাৎ আয়োজক নির্বাচনের ভোটারদের ঘুস দেয়ার জন্য একটি তহবিল গঠন করেছিল জার্মানির বিডিং কমিটি৷ স্পিগেলের দাবি, এ সংক্রান্ত সুনির্দিষ্ট তথ্য তাদের কাছে আছে৷ সেবার জার্মানির বিডিং কমিটির প্রধান ছিলেন ফুটবল কিংবদন্তি ফ্রানৎস বেকেনবাওয়ার৷ জার্মান ফুটবল ফেডারেশন ডিএফবি'র বর্তমান প্রধান ভল্ফগাং নিয়ার্সবাখ-ও ছিলেন ঐ কমিটিতে৷ ফিফার তদন্ত তাঁদের দুজনের জন্যই এক অশনিসংকেত৷ শুধু জার্মান ফুটবল নয়, বিশ্ব ফুটবল অঙ্গনেই ফ্রানৎস বেকেনবাওয়ার এক জীবন্ত কিংবদন্তি৷ জার্মানিকে অধিনায়ক এবং ম্যানেজার হিসেবে বিশ্বকাপ জেতানো বেকেনবাওয়ার জার্মানদের কাছে পেয়েছেন ‘সম্রাট'-এর মর্যাদা, তাই তাঁর নামও হয়েছে ‘কাইজার'৷ বুধবার ফিফা জানায় নিজের দেশকে ২০০৬ বিশ্বকাপের আয়োজক করতে ‘কাইজার' সত্যিই ঘুস দিয়েছিলেন কিনা তা তদন্ত করে দেখা হবে৷ তদন্ত করবে ফিফার ‘এথিক্স কমিটি'৷ ২০০৬ বিশ্বকাপের বিডিংয়ে এক ফিফা সদস্য ভোট দানে বিরত ছিলেন৷ সেই বিষয়টির ভেতরেও কোনো রহস্য লুকিয়ে আছে কিনা তা-ও নিশ্চয়ই খতিয়ে দেখবেন তদন্তকারীরা৷ বেকেনবাওয়ার অবশ্য শুরু থেকেই অভিযোগ অস্বীকার করে আসছেন৷ তবে তাঁর অস্বীকারেও সন্দেহ দূর হয়নি৷ বরং স্পিগেল-এর প্রতিবেদন বিশ্বকাপ আয়োজন নিয়ে টাকার খেলার আশঙ্কাকে নতুন করে উসকে দিয়েছে৷ সামাজিক যোগাযোগের মাধ্যমে ফুটবলের অনুরাগী এবং অনুসারীরা তাঁদের প্রতিক্রিয়া জানাচ্ছেন৷ আরেক জার্মান কিংবদন্তি গ্যার্ড ম্যুলার আলৎসহাইমারে আক্রান্ত, বেকেনবাওয়ারের বিরুদ্ধে দুর্নীতিতে জড়ানোর অভিযোগ আর হল্যান্ডের সাবেক ফুটবল সুপারস্টার ইয়োহান ক্রুইফ ক্যানসারে আক্রান্ত – সাম্প্রতিক সময়ের এই তিন খবরে এক ফুটবলভক্ত ভীষণ হতাশ৷ ইটালির বিশ্বকাপজয়ী গোলরক্ষক জিয়ানলুইজি বুফনকে একসময় কটাক্ষ করেছিলেন বেকেনবাওয়ার, এখন যে তিনি নিজেই কটাক্ষ সহ্য করার পরিস্থিতির মুখোমুখি- তা মনে করিয়ে দিয়েছেন একজন৷ আরেকজনের প্রশ্ন, ‘কাইজার, আপনি কি দুর্নীতির সম্রাট'? সংকলন: আশীষ চক্রবর্ত্তী সম্পাদনা: জাহিদুল হক",
  "manualKeyPhrases" : [ "আয়োজক", "২০০৬", "বেকেনবাওয়ার", "আয়োজন", "ঘুস", "বিশ্ব", "ফিফা", "ফুটবল", "তদন্ত", "বিশ্বকাপ" ],
  "automaticKeyPhrases" : [ "" ]
}