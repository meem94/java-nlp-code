{
  "docID" : 3396,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেয়েরা-কিন্তু-মানুষ/a-16498993",
  "title" : "মেয়েরা কিন্তু মানুষ!",
  "date" : "07.01.2013",
  "writter" : "",
  "categories" : [ "পাঠক ভাবনা" ],
  "article" : "টাঙ্গাইলে স্কুল ছাত্রী ধর্ষণ ইস্যুতে সুলতানা কামালের সাক্ষাৎকার শুনলাম৷ দিল্লি ধর্ষণকাণ্ড নিয়ে বাংলাদেশের মানবাধিকার কর্মীরা অনেক প্রতিক্রিয়া দেখালেও, এ ঘটনায় তাঁদের প্রতিক্রিয়া কম৷ রোহিঙ্গাদের আশ্রয় দেয়া নিয়ে এলিনা খানের সঙ্গে সাক্ষাৎকারভিত্তিক রিপোর্টটি গুরুত্বপূর্ণ ছিল৷ আমিও এলিনা খানের সাথে সহমত৷ ফয়সাল আহমেদ, গোপালগঞ্জ থেকে এভাবেই তাঁর মতামত  জানিয়েছেন ই-মেলে৷ কলকাতায় আয়োজিত ভারতীয় বিজ্ঞান কংগ্রেসের শততম অধিবেশন নিয়ে প্রতিবেদনটি তুলে ধরার জন্য ডয়চে ভেলেকে ধন্যবাদ দিয়েছেন এবং অধিবেশন শেষ হওয়ার পর তার খুঁটিনাটি খবর এবং আলোচনার নানা দিক নিয়ে একটি পূর্ণাঙ্গ পরিবেশনার অনুরোধ করেছেন নিয়মিত বন্ধু সুভাষ চক্রবর্তী৷ - নিশ্চয়ই থাকবে বন্ধু৷ অপেক্ষা করুন! সুভাষ চক্রবর্তী আরো লিখেছেন, বিজ্ঞান গবেষণার ক্ষেত্রে ভারত-জার্মান সহযোগিতাকে আরো প্রসারিত করার লক্ষ্যে জার্মান হাউজ ফর রিসার্চ অ্যান্ড ইনভেশন (ডিডব্লিউআইএইচ)-এর নতুন দিল্লির শাখার উদ্বোধন নিয়ে প্রতিবেদনটি আগে পড়া হয়ে ওঠেনি৷ তাই এই প্রতিবেদনটি একটু গুরুত্ব দিয়ে পড়ে নিলাম৷ এই প্রতিষ্ঠান আগামী দিনে দুই দেশের মধ্যে বিজ্ঞান ও প্রযুক্তির গবেষণার ক্ষেত্রকে যে আরও প্রসারিত করবে, তাতে কোনো সন্দেহ নেই৷  পীরগাছা, রংপুর থেকে শার্মীন আক্তার শম্পা তাঁর প্রথম এসএমএস-এ লিখেছেন যে, তিনি একজন নতুন শ্রোতা৷ তাঁর ভাই নজমুল হুদার কাছ থেকে ডয়চে ভেলের কথা শুনে অনুষ্ঠান শুনতে শুরু করেছেন এবং শুনে মুগ্ধ হয়েছেন৷ গত বছরে আপনাদের অনুষ্ঠান ছিল চমৎকার, আকর্ষণীয় ও মানসম্মত৷ আশা করছি নতুন বছরে অনুষ্ঠানের মান আরও উন্নত হবে এবং সেই সঙ্গে আমাদের সাথে আপনাদের পারস্পরিক যোগাযোগও বৃদ্ধি পাবে৷ মো. সাজ্জাদ হোসেন রিজু ও এম বি জামান সিদ্দিকী, ৪০/৪০ অধ্যক্ষ করিম উদ্দিন রোড, মহিলা কলেজ পাড়া, ঝিনাইদহ৷ জ্বালানি তেলের দাম বৃদ্ধির প্রতিবাদে বাংলাদেশের প্রধান বিরোধী জোট রবিবার সকাল-সন্ধ্যা হরতালের ডাক দিয়েছে৷ পণ্য বা দ্রব্যের দাম বৃদ্ধি এ দেশে নতুন নয়৷ জ্বালানির সঙ্গে এগুলোর মূল্য বৃদ্ধিও প্রাসঙ্গিক৷ কোনো সরকারই এর তোয়াক্কা করেনা৷ তেলের দামের সঙ্গে শুরু হবে গণপরিবহনে নৈরাজ্য৷ জনদুর্ভোগ নতুন মাত্রা নেবে৷ কথা হলো, এ জন্য কি হরতাল সমাধান?  এতে দুর্ভোগ যে কমবে না, এটা নিশ্চিতভাবেই বলা যায়৷ আজকের ক্ষমতাসীনরা বিরোধীদলে গেলেও হয়ত এ নিয়মের ব্যতিক্রম ঘটবে না৷ বিপদ শুধু সাধারণের৷ হরতাল যেভাবে ত্যাগ করতে হবে, একইভাবে দাম বৃদ্ধি নিয়ে সরকারের অতিউৎসাহী ভূমিকাও প্রতিবাদ করার মতো৷ নয়তো নৈতিকতা রক্ষা করা যায় না৷ এর জন্য প্রতিবাদের ভিন্ন উপায় ‘তালাশ' করা বা খুঁজে বের করা জরুরি হয়ে পড়েছে৷ প্রধানমন্ত্রীর জ্বালানি উপদেষ্টা ও অর্থমন্ত্রীর আগ্রহ দেখে মনে হয়েছে যে, তাঁরা এতদিন দাম বৃদ্ধির মহড়া দিয়েছেন৷ বাড়ানো হলো কেরোসিন ও ডিজেলের দাম ৭ টাকা আর অকটেন-পেট্রোলের ৫ টাকা৷ এটা করে সাধারণ মানুষের সঙ্গে হেয়ালি করা হলো বলেই আমার ধারণা৷ আমাদের ক্ষমতাসীন ও বিরোধীদলগুলো একটি জনবান্ধব হলে সকলে স্বাচ্ছন্দবোধ করবেন৷ নয়তো এ ধারা চলতে থাকলে সেটি আত্মপ্রবঞ্চনাই হবে৷ তবে আর শেষ রক্ষা হলো কিভাবে? আহমেদ সজল, শিক্ষার্থী, জাহাঙ্গীরনগর বিশ্ববিদ্যালয়, ঢাকা৷ ৩০শে ডিসেম্বর রাতের অনুষ্ঠানে হারুন উর রশীদ স্বপনের ঢাকা থেকে পাঠানো প্রতিবেদনের মাধ্যমে জানতে পারলাম যে, সৌদি রাষ্ট্রদূতকে হত্যার পাঁচজন আসামিকে ফাঁসির আদেশ দিয়েছে আদালত৷ আমার মনে হয়, এই রায়ের মাধ্যেমে বাংলাদেশ এবং সৌদি আরবের মধ্যে সম্পর্কের যে কালো মেঘ ছিল, তা কেটে যাবে৷ দুই সপ্তাহ মৃত্যুর সাথে পাঞ্জা লড়ে অবশেষে মৃত্যুর কাছে হার মানলো ২৩ বছর বয়সি সেই মেডিকেল ছাত্রী৷ আমি এই প্রতিবেনটি শুনে চোখের লোনা পানি ধরে রাখতে পারিনি৷ গ্রামের লোকের কাছে সে ছিল এক সম্ভাবনাময়ী তরুণী, যাঁর পড়ালেখার খরচ চালানোর জন্য তাঁর বাবা অনেক জমি বিক্রি করে দিয়েছেন৷ আর সেই সদ্য ফোঁটা সম্ভাবনাময়ী ফুলকে পৃথিবীর অনেক অধ্যায়ের স্বাদ বোঝার আগেই কিছু নরপশু নির্মমভাবে বাগানটিকে গুড়িয়ে দিল৷ আমরা সবাই ঐ হত্যা এবং ধর্ষণকারীদের কঠিন বিচার দাবি করছি, যাতে ভবিষতে আর কেউ এমন সাহস না দেখায়৷ শুভেচ্ছান্তে, মো.রাসেল সিকদার (সভাপতি) জ্ঞান বিকাশ কেন্দ্র, মাদারীপুর৷ সালাম আর শুভেচ্ছা জানবেন৷ আশাকরি সব্বাই ভালো আছেন৷ বেশ কয়েকদিন আপনাদের লেখা হয়নি৷ তাই আজ লিখতে বসে খুব খুশি লাগছে৷ ওয়েবসাইটে ‘আপনাদের মতামত' পাতা আবার আপডেট হচ্ছে৷ অফিসে কাজের চাপ থাকায় দেরিতে বাসায় ফিরে নিয়মিত আপনাদের রেডিও শোনা বা ওয়েবপেজ দেখা হয়ে ওঠেনি৷ আবার শুনবো, আবার পড়বো প্রিয় ডয়চে ভেলের ওয়েবসাইট – এই প্রত্যাশায় শেষ করছি৷ মোহাম্মদ আবদুল্লাহ, উথালী বাজার, চুয়াডাঙ্গা৷  শুভ ইংরেজি নতুন ২০১৩-র আন্তরিক প্রীতি ও শুভেচ্ছা রইলো বিভাগীয় সকল কর্মকর্তা ও কলাকুশলীগণের প্রতি৷ আর প্রিয় বাংলা বিভাগের মাধ্যমে সকল শ্রোতাবন্ধুদের জানাই অকৃত্রিম ভালোবাসা ও প্রাণঢালা শুভেচ্ছা৷ দীর্ঘায়ু নিয়ে সকলের এই ধরাধামে অতি আনন্দ দিন কাটুক, এই কামনা রইলো৷ ধন্যবাদান্তে ডা. বিকাশ রঞ্জন ঘোষ, মায়া রাণী ঘোষসহ ক্লাবের সকল সদস্যবৃন্দ, সন্ধ্যা মেমোরিয়াল ডি-এক্সিং ক্লাব, কপিলমুনি, খুলনা৷ আশা ও বিশ্বাস ভালো আছেন বিভাগীও সকলে৷ ক্লাবের পক্ষ থেকে ডয়চে ভেলের সব কর্মী এবং সব শ্রোতাকে জানাই নতুন বছরের শুভেচ্ছা৷ আশাকরি পেছনের সব জীর্ণতা কাটিয়ে নতুন বছরকে সবাই সাদর সম্ভাষণ জানিয়েছেন৷ নতুন বছর সবার ভালো কাটুক, সবাই সুখে শান্তিতে থাকুন – এই প্রত্যাশাই করি৷ শুভ নববর্ষ৷ শুভেচ্ছান্তে বাপি দেবনাথ, ঘোষনগর, তালা, সাতক্ষীরা৷ - সবাইকে অনেক অনেক ধন্যবাদ৷ বন্ধুরা, এভাবেই আমাদের সাথে থাকবেন সবসময়! সংকলন: নুরুননাহার সাত্তার সম্পাদনা: দেবারতি গুহ",
  "manualKeyPhrases" : [ "বাংলাদেশ", "ছাত্রী", "ধর্ষণ", "মানবাধিকার", "সাক্ষাৎকার" ],
  "automaticKeyPhrases" : [ "" ]
}