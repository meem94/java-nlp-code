{
  "docID" : 2700,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবার-মাশরাফিরা-হাসবেন-আর-প্রধানমন্ত্রী-কাঁদবেন/a-19094998",
  "title" : "আবার মাশরাফিরা হাসবেন আর প্রধানমন্ত্রী কাঁদবেন?",
  "date" : "05.03.2016",
  "writter" : "আশীষ চক্রবর্ত্তী",
  "categories" : [ "বাংলাদেশ" ],
  "article" : "এ মুহূর্তে বাংলাদেশের সবচেয়ে বড় সুপারস্টার কে? অনেকেই বলবেন মাশরাফির নাম৷ সবচেয়ে ক্ষমতাধর ব্যক্তি কে? হয়ত সবাই বলবেন শেখ হাসিনার কথা৷ এশিয়া কাপ ফাইনালের আগে দু'জনই আছেন আলোচনায়৷ ৬ মার্চ, রবিবার বাংলাদেশ-ভারত ফাইনাল৷ কে জিতবে ফাইনালে? মহেন্দ্র সিং ধোনির দলকে হারিয়ে প্রথমবারের মতো এশিয়া কাপ জিততে পারবে তো বাংলাদেশ? পুরো দেশ বড় আশা নিয়ে তাকিয়ে আছে মাশরাফি বিন মুর্তজার দলের দিকে৷ সংযুক্ত আরব আমীরাত, শ্রীলঙ্কা এবং পাকিস্তানকে হারানোর পর ভারতের বিরুদ্ধে একটি চরম স্বস্তির জয় দিয়ে মাশরাফিবাহিনী পরম আরাধ্য ট্রফি ঘরে তুলবে – এমন আশা করতেই পারে সবাই৷ এত আশা কি দলের জন্য চাপ হতে পারে? পারে নিশ্চয়ই৷ তবে মাশরাফি এ বিষয়ে খুব সতর্ক৷ শাসরুদ্ধকর এক ম্যাচে পাকিস্তানকে ৫ উইকেটে হারিয়ে বিদায় করার দিনে তাই বাংলাদেশ অধিনায়ক সতীর্থদের ওপর চাপ না বাড়ানোর অনুরোধই জানিয়েছেন৷ কিন্তু ফাইনালের আগে দুই ফাইনালিস্টকে নিয়ে লেখালেখি হবে, আড্ডায় আড্ডায় সবাই নিজেদের ক্রিকেটপাণ্ডিত্য জাহির করবেন; দলের প্রতিটি খেলোয়াড়ের, শক্তি-দুর্বলতার প্রতিটি জায়গা নিয়ে চুলচেরা বিশ্লেষণ তো হবেই৷ প্রশংসাও হবে ‘টাইগার' ক্রিকেটারদের৷ মাশরাফি চাইলেও কি এসব বন্ধ থাকে! সবচেয়ে বেশি হচ্ছে মাশরাফি-বন্দনা৷ কেউ কেউ তো ফাইনালের দিনে ফেসবুক প্রোফাইল ছবির জায়গায় শুধু মাশরাফিকেই দেখতে চাইছেন৷ এমনটি চাওয়ার কারণও আছে৷ মাশরাফি যে তাঁর অধিনায়ত্ব আর ব্যক্তিত্ব দিয়ে জয় করে ফেলেছেন পুরো বাংলাদেশ! দেশের বাইরেও চলছে তাঁর স্তুতি৷ ফাইনালের আগে প্রধানমন্ত্রী শেখ হাসিনাকেও বাড়তি আলোচনায় রেখেছে ক্রিকেট৷ বাংলাদেশের বড় ম্যাচগুলোতে প্রায়ই গ্যালারিতে দেখা যায় তাঁকে৷ বাংলাদেশের জয়ে তাঁর আবেগে ভেসে যাওয়া অনেকবারই খবর হয়েছে৷ পাকিস্তানের বিপক্ষে মাশরাফিদের নাটকীয় জয়ের আনন্দে কেঁদেই ফেলেছিলেন শেখ হাসিনা৷ তাঁর কান্না অনেকের হৃদয় ছুঁয়ে গেলেও লেখিকা তসলিমা নাসরিন খুশি হতে পারেননি৷ মৌলবাদীদের কারণে দেশত্যাগে বাধ্য হয়ে এ মুহূর্তে ভারতে অবস্থানরত বাংলাদেশের এই বিতর্কিত লেখিকা ব্লগার হত্যার ঘটনায় শেখ হাসিনার ভূমিকার সমালোচনা করে ফেসবুকে লিখেছেন, ‘‘শেখ হাসিনার চোখের চরিত্র আমাদের চোখের চরিত্রের মতো নয়৷ হাসিনার চোখ দিয়ে সুখে জল বেরোয়, দুঃখে বেরোয় না৷ বাংলাদেশ ক্রিকেট দল জিতে গেলে বেরোয়৷ বাংলাদেশের ব্লগারদের কুপিয়ে মেরে ফেললে বেরোয় না৷ অবশ্য প্রশ্ন থেকে যায়, কুপিয়ে মেরে ফেলার ঘটনাগুলোয় আদৌ তিনি দুঃখটুঃখ কিছু পান কি না৷'' ফাইনালে অবশ্য আবার মাশরাফিদের হাসি আর প্রধানমন্ত্রীর আনন্দাশ্রুই দেখতে চাইবে বাংলাদেশ৷ প্রিয় পাঠক, এশিয়া কাপের ফাইনালে কে জিতবে? বাংলাদেশ, নাকি ভারত? লিখুন নীচের ঘরে৷",
  "manualKeyPhrases" : [ "বাংলাদেশ", "শেখ হাসিনা", "তসলিমা নাসরিন", "মাশরাফি", "ফাইনাল", "এশিয়া কাপ", "ক্রিকেট" ],
  "automaticKeyPhrases" : [ "" ]
}