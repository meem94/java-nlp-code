{
  "docID" : 2777,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভোল্ফসবুর্গের-সাথে-গোলশূন্য-ড্র-আউগসবুর্গের/a-16243471",
  "title" : "ভোল্ফসবুর্গের সাথে গোলশূন্য ড্র আউগসবুর্গের",
  "date" : "15.09.2012",
  "writter" : "",
  "categories" : [ "খেলাধুলা" ],
  "article" : "জার্মান ফুটবল লিগ বুন্ডেসলিগার চলতি মৌসুমে ভোল্ফসবুর্গের সাথে গোলশূন্য ড্র করে প্রথম পয়েন্ট অর্জন করলে আউগসবুর্গ৷ অন্যদিকে, তিনটি খেলায় চার পয়েন্ট রয়েছে ভোল্ফসবুর্গের ঝুলিতে৷ দ্বিতীয়বারের মতো বুন্ডেসলিগায় খেলছে আউগসবুর্গ৷ এবারের মৌসুমের প্রথম দু'টি খেলায় হারতে হয়েছে তাদের৷ তবে তারা নিজেদের মাঠে বেশ শক্তভাবে প্রতিরক্ষা ব্যুহ গড়ে তুলতে সক্ষম হয়েছে ভোল্ফসবুর্গের তারকা স্ট্রাইকারদের আক্রমণের মুখেও৷ বিশেষ করে আউগসবুর্গের স্ট্রাইকার অ্যারিস্টিড বঁসে প্রতিপক্ষের ডিফেন্স-কে বেশ চাপের মুখে রেখেছিলেন প্রায় সারাক্ষণই৷ তবে তিনি গোল করার মতো যে সুযোগগুলো পেয়েছিলেন সেগুলোর কোনটিই কাজে লাগাতে পারেননি৷ দ্বিতীয়ার্ধে বেশ জোরেশোরে হামলা শুরু করে ভোল্ফসবুর্গ৷ কিন্তু গোল করার জন্য ভালো পরিস্থিতি সৃষ্টি করতে তারাও ব্যর্থ হয়৷ অবশ্য ৭২ মিনিটে গোল বরাবর হেড করেন বদলি খেলোয়াড় বাজ ডোস্ট৷ কিন্তু সেটিও শেষ পর্যন্ত জালে গড়ায়নি৷ তার আগেই টমাস কালেনব্যার্গ এবং গোলরক্ষক মোহামেদ আমসিফ এর নৈপুণ্যে গোলসীমানার বাইরে দিয়ে বলটি চলে যায়৷ এমনকি খেলার শেষদিকে যেন এক হতাশাপূর্ণ লড়াই বলেই মনে হয়েছে৷ তবে এই ড্রয়ের মধ্য দিয়ে এক পয়েন্ট পেয়ে তালিকার একেবারে শেষ সারি থেকে ১৫তম ঘরে জায়গা করে নিয়েছে আউগসবুর্গ৷ অন্যদিকে, চার পয়েন্ট নিয়ে নবম সারিতে রয়েছে ভোল্ফসবুর্গ৷ সপ্তাহান্তের শুরুতে আউগসবুর্গ এবং ভোল্ফসবুর্গের খেলায় দেখা গেছে উভয় দলই নিজেদের অর্থদাতা প্রতিষ্ঠানের বড় লোগোযুক্ত জার্সি না পরে বরং তারা জার্মানির সহনশীলতা এবং সম্পৃক্ততার বাণী সম্বলিত স্লোগান লেখা জার্সি পরে খেলেছেন৷ তাদের জার্সিতে লেখা ছিল ‘গেহ ডাইনেন ভেগ', যার অর্থ হলো ‘নিজের পথে চলো'৷ চলতি মৌসুমে পয়েন্ট তালিকায় শীর্ষে থাকা বায়ার্ন মিউনিখ সপ্তাহান্তে মাইনস এর সাথে লড়তে যাচ্ছে৷ এছাড়া বায়ার লেভারকুজেন এর বিরুদ্ধে মাঠে নামছে বোরুসিয়া ডর্টমুন্ড৷ বায়ার্ন মিউনিখ এবং আইনট্রাক্ট ফ্রাঙ্কফুর্ট দু'টি দলই ছয় পয়েন্ট নিয়ে আধিপত্য বজায় রেখেছেন৷ আর সর্বোচ্চ গোলদাতার তালিকায় শীর্ষে রয়েছেন বায়ার্ন মিউনিখের টমাস ম্যুলার৷ এখন পর্যন্ত তিনটি গোল দিয়েছেন ম্যুলার৷ একই দলের তারকা খেলোয়াড় মারিও মানজুকিচ দু'টি গোল দিয়ে রয়েছেন দ্বিতীয় সারিতে৷ এএইচ / এআই (ডিপিএ, রয়টার্স)",
  "manualKeyPhrases" : [ "গোলশূন্য ড্র", "আউগসবুর্গ", "ভোল্ফসবুর্গ", "ফুটবল", "লিগ" ],
  "automaticKeyPhrases" : [ "" ]
}