{
  "docID" : 3193,
  "source" : "http://www.dw.com/",
  "lang" : "BN",
  "url" : "http://www.dw.com/bn/দরিদ্রদের-জীবনযাত্রার-মানে-পরিবর্তন-আনার-চেষ্টা-করছে-নেৎস/a-16343252",
  "title" : "‘‘দরিদ্রদের জীবনযাত্রার মানে পরিবর্তন আনার চেষ্টা করছে নেৎস’’",
  "date" : "31.10.2012",
  "writter" : "আশীষ চক্রবর্ত্তী",
  "categories" : [ "সমাজ সংস্কৃতি" ],
  "article" : "অতি দরিদ্র মানুষদের ভাগ্য পরিবর্তনের চেষ্টা করছে নেৎস৷ এ কাজে অনেক দূর এগিয়েও গেছে জার্মান এই বেসরকারি সংস্থা৷ ঢাকায় নেৎস-এর কান্ট্রি ডিরেক্টর হাবিবুর রহমান চৌধুরীর সঙ্গে কথা বলে সে সম্পর্কে একটা ধারণা পাওয়া গেল৷ বাংলাদেশের ৪৫ হাজার পরিবারের ভাগ্য পরিবর্তনের জন্য কাজ করছে একটি সংস্থা৷ কাজ চলছে অনেকদিন ধরেই৷ এক রকম নীরবেই চলছে কাজ৷ তাই প্রাথমিক শিক্ষার উন্নয়নে ভূমিকা রাখতে গিয়ে ‘নেৎস' যে তার সেবার জাল ক্রমশ ছড়িয়ে যাচ্ছে, সে খবর বাংলাদেশের খুব বেশি মানুষ পায়না৷ দরিদ্র নারী-পুরুষের অধিকার রক্ষার প্রশ্নেও যে ‘নেৎস' সবসময় বিপদের বন্ধুর মতো পাশে থাকে সে কথাই বা জানেন ক‘জন! অধিকার আদায় বা প্রতিষ্ঠার কাজে আইনগত সহায়তা দিতে ‘নেৎস' আবার পাশে পায় আইন ও সালিশ কেন্দ্রকে৷ তাই আশা করা যায়, আজ আইন ও সালিশ কেন্দ্র যেমন, একদিন ‘নেৎস'ও তেমনি সুপরিচিত হয়ে উঠবে সারা দেশে৷ স্বাস্থ্য, শিক্ষা ও নাগরিক অধিকার – মোটা দাগে এই হলো নেৎস-এর কর্মপরিধি৷ অডিও শুনুন 03:59 সাক্ষাৎকারটি শুনতে ক্লিক করুন এখানে হাবিবুর রহমান চৌধুরী জানালেন, এ পর্যন্ত ৪৫ হাজার পরিবারের অনেকেরই আর্থিক কষ্ট দূর হয়েছে তাঁদের দেয়া অনুদানে৷ কেউ হয়তো গরু কিনেছেন, কেউ কিনেছেন হালের বলদ, কেউ পেলেছেন হাঁস-মুরগী, কেউবা টাকা খাটিয়েছেন কোনো ব্যবসায়৷ নেৎস পাশে থাকায় দারিদ্র্যের কষ্ট অনেকটাই লাঘব হয়েছে তাঁদের৷ অনুদান অনেকেই দেয়৷ ‘নেৎস' ঠিক সেরকম নয়৷ অনুদান দেয়ার আগে আলোচনা করে জেনে নেয়া হয় প্রার্থীর অবস্থা, সামর্থ, কর্মদক্ষতা৷ প্রয়োজনে প্রশিক্ষণও দেয়া হয় তাঁদের৷ অনুদানের টাকা বা সেই টাকায় কেনা কোনো পণ্য হাতে তুলে দেয়া হয় তারপর৷ জীবনযুদ্ধের জন্য প্রস্তুত একজন সৈনিক তারপর বিজয়ীর হাসি তো হাসবেনই! নেৎস-এর কান্ট্রি ডিরেক্টর জানালেন, প্রাথমিক শিক্ষা সম্পর্কে তাঁদের দৃষ্টভঙ্গিটাও বিজ্ঞানসম্মত এবং আধুনিক৷ তাই প্রচলিত ধারার শিক্ষাব্যবস্থাকে পাশে নিয়ে চললেও তাদের স্কুলগুলোয় ঝরে পড়ার হার অনেক কম৷ শিক্ষিত এবং প্রশিক্ষণপ্রাপ্ত স্থানীয় তরুণদের হাতেই তুলে দেয়া হয়েছে দরিদ্র পরিবারের জন্য সুন্দর আগামী গড়ার দায়িত্ব৷",
  "manualKeyPhrases" : [ "নেৎস", "বেসরকারি", "কাজ", "দরিদ্র", "সংস্থা" ],
  "automaticKeyPhrases" : [ "" ]
}