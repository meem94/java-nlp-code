{
  "docID" : 3462,
  "source" : "http://www.dw.com/",
  "lang" : "BN",
  "url" : "http://www.dw.com/bn/নানা-ভাষার-মালায়-মাল্যবান/a-6279427",
  "title" : "নানা ভাষার মালায় মাল্যবান",
  "date" : "30.11.2010",
  "writter" : "",
  "categories" : [ "বিনোদন" ],
  "article" : "যে যত ভাষা শিখবেন, ভিন দেশের শিল্প-সংস্কৃতির সঙ্গে আরো বেশি নিবিড় হবেন৷ নিবিড়তার যোগসূত্র ভাষা৷ আজকের দিনে একটি ভাষা নয়, একাধিক ভাষা আয়ত্ব করা বৈশ্বিকতার জন্যেও জরুরি৷ জার্মানির মহাকবি ইয়োহান ভল্ফগাং ফন গ্যোয়েটেই প্রথম বিশ্বসাহিত্যের ধারণা তৈরি করেন৷ পড়েছেন কালিদাস, হাফিজ৷ জেনেছেন অন্যদেশের সংস্কৃতি৷ গ্যোয়েটে বলেছেন, বিদেশী ভাষা যার জানা নেই, নিজের ভাষা সম্পর্কেও তার সম্যক জ্ঞান নেই৷ ভাষাই শিল্প সাহিত্য সংস্কৃতি রচনার পয়লা সেতু৷ পৃথিবী জুড়ে নানা ভাষা৷ তবে একজনের পক্ষে নিশ্চয় সব ভাষা শেখা সহজ নয়৷ অসম্ভব৷ ১৮৮৭ সালে পোলিশ চক্ষুবিশারদ এল.এল ৎসামেনহোফ্ এসপারান্তো নামে একটি কৃত্রিম ভাষা তৈরির চেষ্টা করেছেন৷ পৃথিবীর সব ভাষা থেকে ভাষা নিয়ে এসপারান্তো রচনা করেন৷ একটি বইও লেখেন ১৯০৫ সালে৷ কিন্তু তাঁর শ্রম সফল হয়নি পুরোপুরি৷ আজকের গ্লোবাল ভিলেজে নিদেনপক্ষে আরো দুটি ভাষা জানা প্রয়োজন৷ ব্যবসা-বাণিজ্য, অর্থনৈতিক কারণেই৷ শিল্পসংস্কৃতি জানার জন্যেও৷ বার্লিনের এক্সপো লিঙ্গুয়া প্রদর্শনীতে মূলত ভাষা ও সংস্কৃতির উপরেই প্রধান্য দেওয়া হয় এবার৷ বিশ্বের নানা দেশের ভাষা নিয়ে প্রদর্শনী৷ যদিও বাংলা কিংবা হিন্দি ছিল না৷ স্প্যানিশ ভাষার স্টলের একজন বলেন, ফরাসির চেয়ে স্প্যানিশই এখন বেশি শিখছে মানুষ, দুনিয়া জুড়েই৷ চীনের স্টলের একজন জানান, চীনা ভাষা ও সংস্কৃতির প্রতি মানুষের আগ্রহ দ্রুত বাড়ছে৷ গত দুই বছরে জার্মানির বিভিন্ন শহরে ১২-টি কনফুসিয়াস ইনস্টিটিউট খোলা হয়েছে, চীনা ভাষা শিক্ষা দেবার জন্যে৷ সেই সঙ্গে চীনের সংস্কৃতিও তুলে ধরা হচ্ছে৷ ইউরোপের প্রথমিক স্কুলে, বিশ্ববিদ্যালয়েও চীনা ভাষা শিক্ষা চালু হয়েছে৷ জার্মানির একজন ফরাসি শিখছেন বার্লিনে৷ এক্সপো লিঙ্গুয়া প্রদর্শনীতে হাজির৷ তিনি বলেন, ফরাসি ভাষা বিশ্বে খুবই জরুরি৷ এই ভাষা এবং এই ভাষার সংস্কৃতি অতিশয় উন্নতমানের৷ প্রতিবেদন: দাউদ হায়দার সম্পাদনা: আবদুল্লাহ আল-ফারুক",
  "manualKeyPhrases" : [ "ভাষা", "নানা", "ভল্ফগাং", "শিল্প", "সংস্কৃতি", "গ্যোয়েটে", "পৃথিবী" ],
  "automaticKeyPhrases" : [ "" ]
}