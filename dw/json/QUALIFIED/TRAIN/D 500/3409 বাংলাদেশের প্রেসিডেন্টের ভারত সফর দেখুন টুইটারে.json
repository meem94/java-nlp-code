{
  "docID" : 3409,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-প্রেসিডেন্টের-ভারত-সফর-দেখুন-টুইটারে/a-18141599",
  "title" : "বাংলাদেশের প্রেসিডেন্টের ভারত সফর দেখুন টুইটারে",
  "date" : "19.12.2014",
  "writter" : "",
  "categories" : [ "ব্লগওয়াচ" ],
  "article" : "বাংলাদেশের প্রেসিডেন্ট আবদুল হামিদ বর্তমানে ভারত সফর করছেন৷ মূলধারার গণমাধ্যমে এই খবর প্রকাশ হলেও টুইটারে এ সংক্রান্ত বেশ কিছু ছবি প্রকাশ পেয়েছে৷ চলুন দেখা যাক সেগুলো৷ টুইটার ব্যবহারে বাংলাদেশ এখনো পিছিয়ে থাকলেও ভারত এক্ষেত্রে বেশ এগিয়ে৷ বাংলাদেশের প্রেসিডেন্ট আবদুল হামিদের ভারত সফরে বিষয়টি ফুটে উঠলো আরেকবার৷ টুইটারে বাংলাদেশের রাষ্ট্রপতি বা প্রধানমন্ত্রীর আনুষ্ঠানিক কোনো প্রোফাইল নেই৷ তাই রাষ্ট্রপতির ভারত সফর নিয়ে গত ২৪ ঘণ্টায় যেসব ছবি প্রকাশ হয়েছে তার অধিকাংশই ভারতীয় বিভিন্ন অ্যাকাউন্ট থেকে৷ বাংলাদেশের প্রেসিডেন্ট আবদুল হামিদের সঙ্গে ভারতের প্রধানমন্ত্রী নরেন্দ্র মোদীর একাধিক ছবি প্রকাশ করেছে ভারতের ‘প্রেস ইনফরমেশন ব্যুরো' বা পিআইবি৷ ভারতের তথ্য এবং সম্প্রচার মন্ত্রণালয়ের আনুষ্ঠানিক টুইটার পাতা থেকেও এ সংক্রান্ত একটি ছবি পোস্ট করা হয়েছে৷ ১৯ ডিসেম্বর পোস্ট করা ছবিটি জার্মান সময় সকাল এগারোটা নাগাদ শেয়ার হয়েছে ১৩৩ বারের বেশি৷ প্রসঙ্গত, শুক্রবার নতুন দিল্লির রাষ্ট্রপতি ভবনে বাংলাদেশের রাষ্ট্রপতি আবদুল হামিদের সঙ্গে সাক্ষাৎ করেন ভারতের পররাষ্ট্রমন্ত্রী সুষমা স্বরাজ৷ বৈঠকে বাংলাদেশের উন্নয়নের জন্য ‘সবকিছু' করার ইচ্ছা প্রকাশ করেছেন সুষমা, এমনটাই জানিয়েছে গণমাধ্যম৷ তাদের এই বৈঠকের ছবিও রয়েছে টুইটারে৷ ভারতের পররাষ্ট্রমন্ত্রণালয়ের মুখপাত্র সৈয়দ আকবরউদ্দিন তাঁর আনুষ্ঠানিক টুইটার প্রোফাইল থেকেও বেশ কিছু ছবি শেয়ার করেছেন৷ দুই দেশের মধ্যে সম্পর্কে মজবুত করার ইচ্ছা এবং সিদ্ধান্ত দু'টোই ভারতের রয়েছে বলে জানিয়েছেন সুষমা স্বরাজ, লিখেছেন আকবরউদ্দিন৷ এর আগে ১৮ ডিসেম্বর ভারতে পৌঁছান রাষ্ট্রপতি আবদুল হামিদ৷ বিমানবন্দরে তাঁকে অভ্যর্থনা জানান ভারতের পররাষ্ট্র প্রতিমন্ত্রী ভি কে সিং, বাংলাদেশের হাই কমিশনার সৈয়দ মোয়াজ্জেম আলী ও ঢাকায় নিযুক্ত ভারতীয় হাইকমিশনার পঙ্কজ শরণ৷ সেদিন বিকেলে ভারতের স্বাধীনতা আন্দোলনের নেতা মহাত্মা গান্ধীর সমাধিতে ফুল দিয়ে শ্রদ্ধা জানান তিনি৷ উল্লেখ্য, প্রায় তিন দশকের মধ্যে এই প্রথম বাংলাদেশের কোনো রাষ্ট্রপতি ভারত সফর করছেন৷ এর আগে গত বছর ভারতের রাষ্ট্রপতি প্রণব মুখোপাধ্যায় বাংলাদেশ সফর করেন৷ সংকলন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "বাংলাদেশ", "টুইটার", "প্রেসিডেন্ট", "সফর", "আবদুল হামিদ", "প্রধানমন্ত্রী", "গণমাধ্যম", "ভারত" ],
  "automaticKeyPhrases" : [ "" ]
}