{
  "docID" : 12671,
  "source" : "http://www.dw.com/",
  "lang" : "BN",
  "url" : "http://www.dw.com/bn/চীনা-ছবিতে-হলিউডের-নায়ক-ক্রিস্টিয়ান-বেল/a-15599331",
  "title" : "চীনা ছবিতে হলিউডের নায়ক ক্রিস্টিয়ান বেল",
  "date" : "14.12.2011",
  "writter" : "",
  "categories" : [ "বিনোদন" ],
  "article" : "ছবির নাম ‘দ্যা ফ্লাওয়ার্স অফ ওয়ার’৷ চীনা ছবি৷ সব নায়ক, নায়িকাই চীনা শুধু একজন হলিউড নায়ক রয়েছেন ছবিতে৷ এই প্রথম কোন চীনা ছবিতে মূল চরিত্রে দেখা গেল হলিউডের কোন তারকাকে৷ ক্রিস্টিয়ান বেলকে সবাই চেনে ব্যাটম্যান হিসেবে৷ এর পাশাপাশি তিনি অভিনয় করেছেন টার্মিনেটরের চতুর্থ পর্বে৷ অনেক সিরিয়াস ধাঁচের ছবিতেও তাঁকে দেখা গেছে৷ তবে এবার ভিন্নধর্মী ছবি এবং ভিন্ন দেশের ছবিতে তাঁকে দেখা যাবে৷ ১৯৩৭ সালের নানকিং হত্যাযজ্ঞের কাহিনী নিয়ে ছবি ‘ দ্যা ফ্লাওয়ার্স অফ ওয়ার'৷ ছবিতে ক্রিস্টিয়ান বেল একজন ধর্মযাজকের ভূমিকায় অভিনয় করেছেন৷ জাপানি সেনাদের এই হত্যাকাণ্ডের হাত থেকে তিনি ১৩জন পতিতাকে উদ্ধার করার চেষ্টা করেন৷ তাদের বিশ্ববিদ্যালয়ের ছাত্রী হিসেবে দেখানো হয় যাতে করে তাদের জাপানি সেনাদের হাত থেকে রক্ষা করা যায়৷ ছবির পরিচালক ঝাং ইয়িমো৷ নানকিং হত্যাযজ্ঞ পূর্ব এশিয়ার একটি কালো অধ্যায়৷ ইতিহাসবিদরা জানান, ১৯৩৭ সালের এই নিষ্ঠুর হত্যাযজ্ঞে জাপানি সেনাদের হাতে প্রায় দেড় লক্ষ চীনা নিহত হয়৷ চীন মনে করে, সংখ্যাটা দেড় লক্ষ নয় বরং তিন লক্ষ৷ ছবিতে অভিনয় প্রসঙ্গে বেল বলেন, যাদের সঙ্গে আমি অভিনয় করেছি তাদের দিনে দশ ঘন্টা করে কাঁদতে হতো৷ কাঁদতে কাঁদতে চোখ ফুলিয়ে ফেলতে হতো৷ তারপর শুরু হত অভিনয়৷ আমার দেখতে ভীষণ খারাপ লাগতো৷ কিন্তু কিছুই করার ছিল না৷ অভিনয় শেষ হতেই সবাই প্রাণ খুলে হা হা করে হাসছে৷ তখনই আমার মন ভালো হয়ে যেত৷ প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "ক্রিস্টিয়ান", "নায়ক", "ছবি", "হলিউড", "চীনা" ],
  "automaticKeyPhrases" : [ "" ]
}