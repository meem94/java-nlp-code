{
  "docID" : 13852,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেডি-হেরিং-সম্মাননার-চূড়ান্ত-তালিকায়-সামহোয়্যার-ইন/a-6181360",
  "title" : "রেডি হেরিং সম্মাননার চূড়ান্ত তালিকায় সামহোয়্যার ইন",
  "date" : "02.11.2010",
  "writter" : "",
  "categories" : [ "বিজ্ঞান পরিবেশ" ],
  "article" : "আপনি কি ব্লগ লেখেন? কিংবা পড়েন নাকি নিয়মিত? নাকি আদৌ ব্লগ নামে কিছু শোনেননি৷ যারা ইন্টারনেটে লেখালেখি করেন, তাদের কিন্তু ব্লগ সম্পর্কে না জানার কোন কারণ নেই৷ যদি ব্লগ চেনেনই, তাহলেতো সামহোয়্যার ইন ব্লগকেও চেনার কথা৷ সবচেয়ে বড় বাংলা ব্লগ বর্তমানে প্রায় ৬০ হাজার বাংলা ব্লগারের বাস সামহোয়্যার ইন ব্লগে৷ জনপ্রিয়তার দিক থেকে বাংলাদেশের দ্বিতীয় বৃহত্তম ওয়েবসাইট এটি৷ হবেই না বা কেন? কমিউনিটি বাংলা ব্লগের মূল শুরুটাতো এদের হাতেই হয়েছে৷ সে যাই হোক, বড় জায়গায় সাফল্য যেমন আছে, আছে বিতর্কও৷ সামহোয়্যার ইন ব্লগ নিয়েও বিতর্কের ঝড় ওঠে মাঝে মাঝে৷ আবার তা মিলিয়েও যায়৷ তবে জনপ্রিয়তার দিক থেকেই এটিই বিশ্বের সবচেয়ে বড় বাংলা ব্লগ৷ এই ব্লগের কারিগর আরিল ক্লোকেরহেল্গ এর মন্তব্য, ব্লগের মধ্যে বিভিন্ন মতামত, বিভিন্ন মন্তব্য থাকে৷ নানা বিষয় নিয়ে লেখে মানুষ৷ যখন এরকম মুক্ত আলোচনা হয়, তখন অনেক বিতর্কও সৃষ্টি হয়৷ এই বিতর্কের স্বাধীনতাই আমাদের মিডিয়াকে সমৃদ্ধ করে৷ এশিয়া জয়ের পথে সামহোয়্যার ইন সামহোয়্যার ইন ব্লগ নিয়ে এত কথা বলার কিন্তু একটা কারণ আছে৷ এই ব্লগসাইটের পেছনের সংস্থাটি সম্প্রতি এক নতুন রেকর্ড গড়েছে৷ ২০১০ রেড হেরিং এশিয়া অ্যাওয়ার্ডের চূড়ান্ত তালিকায় জায়গা পেয়েছে সামহোয়্যার ইন৷ বাংলাদেশ থেকে এই প্রথম কোন সংস্থা চূড়ান্ত তালিকায় জায়গা পেলো৷ এই বিষয়ে সামহোয়্যার ইন এর হেড অব অপরচুনিটিস আরিল ক্লোকেরহেল্গ বলেন, আমরা খুব আনন্দিত৷ গত পাঁচ বছরে আমরা আমাদের ব্লগ এবং মাইক্রব্লগকে প্রতিষ্ঠিত করেছি৷ পৃথিবী যেভাবে করে, আমরা সেভাবে কপি করিনা৷ আমরা নিজেদের মতো করি৷ বাংলাদেশের জন্য করি৷ রেড হেরিং রেড হেরিং হচ্ছে একটি আন্তর্জাতিক সংবাদমাধ্যম৷ প্রযুক্তি নির্ভর নিউজ ওয়েবসাইট ছাড়াও একটি ম্যাগাজিন প্রকাশ করে রেড হেরিং৷ তবে প্রতি বছর বিশ্বের বিভিন্ন অঞ্চলের সেরা প্রযুক্তি প্রতিষ্ঠানের তালিকা প্রকাশ করেই বেশি আলোচিত এটি৷ বিশ্বব্যাপী সমাদৃত এই সংস্থাটির প্রধান নির্বাহী কর্মকর্তা অ্যালেক্স ভিউক্স জানান, সামহোয়্যার ইন এর কর্মস্পৃহাই তাদেরকে চূড়ান্ত তালিকায় পৌঁছে দিয়েছে৷ যাত্রা শুরু ২০০৫ সালে ২০০৫ সালে সোশ্যাল মিডিয়া কোম্পানি হিসেবে যাত্রা শুরু করে সামহোয়্যার ইন নেট লিমিটেড৷ গ্রামীণ ফোনের দুই সাবেক কর্মকর্তা নরওয়ের আরিল ক্লোকেরহেল্গ এবং বাংলাদেশের সৈয়দা গুলশান ফেরদৌস জানা'র গড়া এই প্রতিষ্ঠানে কাজ করছেন এক ঝাঁক তরুণ কম্পিউটারবিদ৷ সামহোয়্যার ইন ব্লগ ছাড়াও সংস্থাটির মাইক্রোব্লগিং সাইট আওয়াজ ডটকম দ্রুত জনপ্রিয়তা পাচ্ছে৷ মোবাইলেও ব্যবহার করা যায় সাইট দুটি৷ বাংলার মানুষের জন্য বাংলাদেশের মানুষের জন্য বাংলায় প্রযুক্তি নির্ভর তথ্য সেবা দিতে চায় সামহোয়্যার ইন৷ আরিল এর কথায়, শুধু শহর মানে ঢাকা, চিটাংগাং না আমরা চাই আমাদের সামাজিক নেটওয়ার্ক ব্যবহার করা হবে পুরো বাংলায়৷ তিনি বলেন, আমরা দেখেছি প্রত্যন্ত অঞ্চলে কিংবা জেলা পর্যায়ে ইন্টারনেট কম ব্যবহার হয়৷ কারণ ইন্টারনেটে তারা স্থানীয় তথ্য পায় না৷ সামহোয়্যার এর মধ্যে, আওয়াজ এর মধ্যে স্থানীয় আড্ডা হয়৷ এই ধারা ভবিষ্যতে বাংলাদেশের জন্য খুবই তাৎপর্যপূর্ণ হবে৷ উল্লেখ্য, এবছর রেড হেরিং এর চূড়ান্ত তালিকায় বাংলাদেশ থেকে আরো একটি প্রতিষ্ঠানের নাম আছে৷ ওয়ানকল সলিউশ্যনস নামক এই প্রতিষ্ঠানটি মূলত তথ্য প্রযুক্তি নির্ভর যোগাযোগ সেবা দিয়ে থাকে৷ নভেম্বরের মাঝামাঝি সময়ে চীনের সাংহাইয়ে এক অনুষ্ঠানে রেডি হেরিং চূড়ান্ত বিজয়ীদের নাম ঘোষণা করা হবে৷ সেখানে বাংলাদেশের প্রতিনিধি এই দুই প্রতিষ্ঠান৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "ওয়ানকল সলিউশ্যনস", "আওয়াজ", "আরিল", "আরাফাতুল ইসলাম", "বাংলা ব্লগ", "সামহোয়্যার ইন", "জানা", "ব্লগ" ],
  "automaticKeyPhrases" : [ "" ]
}