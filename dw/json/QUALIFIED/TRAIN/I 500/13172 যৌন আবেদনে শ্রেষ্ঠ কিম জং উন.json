{
  "docID" : 13172,
  "source" : "http://www.dw.com/",
  "lang" : "BN",
  "url" : "http://www.dw.com/bn/যৌন-আবেদনে-শ্রেষ্ঠ-কিম-জং-উন/a-16416277",
  "title" : "যৌন আবেদনে শ্রেষ্ঠ কিম জং উন",
  "date" : "29.11.2012",
  "writter" : "",
  "categories" : [ "বিনোদন" ],
  "article" : "‘ভয়ঙ্করভাবে সুপুরুষ, গোল-গাল মুখ, শক্তিশালী শারীরিক গঠন এবং তার সঙ্গে বাচ্চা ছেলের মতো হাবভাব’ – বলুন তো, কার কথা বলছি? না, হলিউড বা বলিউডের কোনো নায়ক নয়৷ বলছি ‘সেক্সিয়েস্ট ম্যান অ্যালাইভ’ কিম জং উনের কথা৷ চীনের খোদ কমিউনিস্ট পার্টির সংবাদপত্র ‘দ্য পিপলস ডেইলি'-র অনলাইন সংস্করণ উত্তর কোরিয়ার নেতাকে নিয়ে মশকরা করছে – এমনটা বিশ্বাস করা কঠিন৷ অথচ সেটাই ঘটেছে৷ তারা লিখেছে, কিম জং উন – ২০১২ সালে বিশ্বে সর্বাপেক্ষা যৌন আবেদনময় পুরুষ! আসলে কিমকে নিয়ে এই সচিত্র প্রতিবেদন তাদের নয়৷ দু'দিন আগের মার্কিন যুক্তরাষ্ট্রের ‘দ্য অনিয়ন' নামের একটি ওয়েবসাইট ঠিক এভাবেই তুলে ধরে উত্তর কোরিয়ার সর্বময় কর্তা কিম জং ইলের পুত্র কিম জং উনকে৷ সঙ্গে ৫৫টি ছবির একটি ছবিঘর, স্বাভাবিকভাবেই যৌন আবেদনে বিশ্বে শীর্ষস্থানে থাকা পুরুষদের নিয়ে৷ আর সেখানেই পিয়ংইয়ং-এর ‘হার্টথ্রব' বলে তুলে ধরা হয় ‘কমরেড' কিম জং উনকে৷ এক কথায় অবিশ্বাস্য৷ হলোই বা তা শুধু মজার বশে! কিন্তু তা হলে কি হবে, বহু নারী পরিবেষ্টিত এই ‘ক্ষমতাধর অথচ মিষ্টি' নেতার এ হেন একটা ছবি ইন্টারনেটে প্রকাশের সঙ্গে সঙ্গেই, চারিদিকে যেন ঝড় ওঠে৷ ফেসবুক, টুইটারে ছেয়ে যায় এই খবর৷ এরপর আর কী? প্রশ্ন ওঠে সাংবাদিকতার নৈতিকতার দিকটি নিয়ে৷ স্বাভাবিকভাবে আপত্তি আসে উত্তর কোরীয় কর্তৃপক্ষের কাছে থেকেও৷ তাদের নেতাকে নিয়ে এমন মশকরা? এ কি আর সহ্য করা যায়? অগত্যা একরকম বাধ্য হয়েই বুধবার তাদের পাতা থেকে অসংখ্যবার পঠিত এই খবরটি তুলে নিতে হয় ‘দ্য পিপলস ডেইলি'-কে৷ ততক্ষণে অবশ্য ‘দ্য অনিয়ন' ও ‘দ্য পিপলস ডেইলি'-র এই চমকপ্রদ প্রতিবেদনটি পৌঁছে গেছে ইন্টারনেট দুনিয়ার আনাচে-কানাচে৷ আপনারাও কি দেখেছেন ছবিগুলি? প্রতিবেদন: দেবারতি গুহ সম্পাদনা: সঞ্জীব বর্মন",
  "manualKeyPhrases" : [ "কিম", "জং", "উত্তর", "যৌন", "উন" ],
  "automaticKeyPhrases" : [ "" ]
}