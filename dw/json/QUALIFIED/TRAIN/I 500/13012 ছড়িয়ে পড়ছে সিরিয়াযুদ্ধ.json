{
  "docID" : 13012,
  "source" : "http://www.dw.com/",
  "lang" : "BN",
  "url" : "http://www.dw.com/bn/ছড়িয়ে-পড়ছে-সিরিয়াযুদ্ধ/a-16864365",
  "title" : "ছড়িয়ে পড়ছে সিরিয়াযুদ্ধ",
  "date" : "07.06.2013",
  "writter" : "",
  "categories" : [ "বিশ্ব" ],
  "article" : "যু্দ্ধ চলছে ২৬ মাস ধরে৷ এতদিন প্রতিপক্ষ ছিল বাশার আল-আসাদের অনুগত বাহিনী৷ এবার সিরিয়া সীমান্তের বাইরেও যুদ্ধ ছড়িয়ে পড়ার আশঙ্কা জাগিয়েছে বিদ্রোহীরা৷ লেবাননে হামলা হয়েছে৷ গোলান মালভূমি নিয়েও চলছে তুমুল যুদ্ধ৷ ১৯৬৭ সালে সিরিয়ার কাছ থেকে গোলান মালভূমির বড় একটা অংশ দখল করে নিয়েছিল ইসরায়েল৷ শান্তি রক্ষার জন্য জাতিসংঘের বিশেষ বাহিনী রয়েছে সেখানে৷ সিরিয়ার সীমানার অংশটি বুধবার বিদ্রোহীরা দখল করেছিল৷ দীর্ঘদিন দখলে রাখতে পারবে কিনা এ নিয়ে বার্তা সংস্থাগুলোও সংশয় প্রকাশ করছিল৷ অমূলক ছিল না সেই সংশয়৷ বৃহস্পতিবার প্রেসিডেন্ট আসাদের অনুগত বাহিনী আবার ওই এলাকার দখল নিয়ে নেয়৷ তবে যুদ্ধ চলছে সেখানে৷ এদিকে পরিস্থিতি উত্তপ্ত দেখে গোলান মালভূমির জাতিসংঘ শান্তি বাহিনী থেকে নিজেদের ৩৮০ জন সেনাকে প্রত্যাহার করে নিয়েছে অস্ট্রিয়া৷ মঙ্গলবার বিদ্রোহীদের কাছ থেকে আল কুসাইরের দখল ফিরে পায় সিরিয়ার সেনারা৷ যু্দ্ধের আঁচ অবশ্য সিরিয়ার সীমানার বাইরেও লেগেছে৷ হামলা হয়েছে লেবাননে৷ শারাওনে জেলার বালবেক শহরে দু-দুবার মিসাইল ছোড়া হয় সিরিয়ার ভেতর থেকে৷ শহরটি হেজবোল্লাহ নিয়ন্ত্রিত৷ তাই হামলা বিদ্রোহীরা করেছে বলেই ধারনা করা হচ্ছে, কেননা, ২৬ মাসের যুদ্ধের শুরু থেকেই হেজবোল্লাহ বাশার আল-আসাদকে সমর্থন দিয়ে আসছে৷ এসিবি/এসবি (ডিপিএ, রয়টার্স)",
  "manualKeyPhrases" : [ "ইসরায়েল", "জাতিসংঘ", "সিরিয়া", "গোলান মালভূমি", "যু্দ্ধ" ],
  "automaticKeyPhrases" : [ "" ]
}