{
  "docID" : 13158,
  "source" : "http://www.dw.com/",
  "lang" : "BN",
  "url" : "http://www.dw.com/bn/চাঁদের-পুকুর-বালির-গান/a-18489349",
  "title" : "চাঁদের পুকুর, বালির গান",
  "date" : "01.06.2015",
  "writter" : "মোয়েন/ফয়ারসেঙার/এসি",
  "categories" : [ "অন্বেষণ" ],
  "article" : "পশ্চিম চীনে গোবি মরুভূমির প্রান্তে মরুদ্যান শহর দুনহুয়াং, লাখ দু'য়েক মানুষের বাস৷ বালিয়াড়ি অঞ্চলে চাষবাসের সঙ্গে যুক্ত হয়েছে পর্যটন৷ মূল সমস্যা পানির, কেননা হ্রদ ও নদীনালা শুকিয়ে যাচ্ছে৷ মিংশা – মানে বালির গান – পশ্চিম চীনের মরুদ্যান শহর দুনহুয়াং-এর দক্ষিণের বালিয়াড়িগুলিকে ঐ নামেই ডাকা হয়৷ শহরের প্রান্তে বালিয়াড়িগুলি টুরিস্টদের খুব প্রিয়৷ উটে চড়া আর স্লেজে চড়ে বালির উপর দিয়ে নীচে নামা ছাড়া এখানে আর একটি দ্রষ্টব্য আছে৷ বালিয়াড়ি এলাকার ঠিক মাঝখানে বাঁকা চাঁদের মতো একটি হ্রদ, যা দু'হাজার বছর যাবৎ মাটির নীচে কোনো অদৃশ্য উৎস থেকে পানি সংগ্রহ করে আসছে৷ এই হ্রদটি বহুদিন ধরে ফটোগ্রাফার সুন কুয়ানহুয়া-র ছবির বিষয়বস্তু: ‘‘আগে হ্রদটা আরো অনেক বড় এবং গভীর ছিল – প্রবীণেরা বলেন, দশ মিটার অবধি গভীর, কোনো মানুষ তার তলদেশ পর্যন্ত পৌঁছাতে পারেনি৷ ইতিমধ্যে হ্রদটা অনেক ছোট হয়ে এসেছে – আর অগভীর; জলের উচ্চতা এখন মাত্র তিন মিটার৷'' দুনহুয়াং-এ ফলের বাগান তবে পানি কমে আসছে৷ খামারচাষি চিন জিয়ান-এর পিচ ফলের বাগান এখনও সবুজ, কিন্তু মাত্রাধিক কৃষিকাজ আর টুরিস্টদের ভিড়ে ভূগর্ভস্থ পানির মাত্রা ক্রমেই কমে আসছে৷ চিন বলেন: ‘‘সাধারণত আমরা মাসে একবার কিংবা দু'বার পানি পাই৷ পানি ব়্যাশন করা হয় কিনা৷ যাতে গাছগুলো বড় বেশি না বাড়ে আর বেশি পানি না খায়, সেজন্য আমরা বসন্তে গাছগুলোকে ছেঁটে দিই৷ রাসায়নিক সারেও কাজ হয়৷'' প্রতি কিলো শুকনো পিচের জন্যে চিন জিয়ান পান প্রায় ছয় ইউরো মতন৷ অর্থাৎ বছরে তাঁর আয় মোট ৫০ হাজার ইউয়ান, বা চার হাজার ইউরো৷ মরুভূমি আরো কাছে চলে আসছে – বছরে চার মিটার করে বাড়ছে৷ তা সত্ত্বেও যে কেন চাষবাসের কাজে ক্রমেই আরো বাধা আরোপ করা হচ্ছে, সেটা বুঝতে পারেন না চিন: ‘‘সরকার আমাদের বাধা দিচ্ছে৷ বালিয়াড়ির কাছে আমার আরো জমি আছে, কিন্তু তা আমি চাষবাস কিংবা পশুপালনের জন্য ব্যবহার করতে পারব না৷ কেননা আমাদের অতি কম পানি দেওয়া হয়৷'' মরুভূমির জাহাজ কাজেই চিন এবার পর্যটন শিল্পের দিকে নজর ফিরিয়েছেন – এবং একটি উট কিনেছেন৷ চিন জিয়ান ও তাঁর পরিবারবর্গ খামারের প্রাঙ্গণে দশটি গোল তাঁবু খাড়া করেছেন৷ এগুলো টুরিস্টদের ভাড়া দেওয়া হবে৷ দুনহুয়াং-এর প্রায় দু'লাখ বাসিন্দাদের অনেকে সপ্তাহান্তে মরুভূমির চার্ম উপভোগ করতে আসেন৷ পিচফলের বাগানে পিকনিকের পর টুরিস্টরা যান বালিয়াড়িতে হাঁটাচলা করতে৷ অবশ্য মরুদ্যানে আরো বেশি মানুষ আসার অর্থ আরো পানি খরচ: এই সমস্যার বস্তুত কোনো সমাধান নেই৷ একটা সমস্যা সমাধান করার মানে আরেকটি সমস্যা সৃষ্টি৷ লানঝু-র গবেষণা প্রতিষ্ঠানে ৩০ বছরের বেশি সময় ধরে কাজ করছেন প্রফেসর কুইজান জুন: তাঁর গবেষণার বিষয় হলো মানুষ আর মরুভূমির পারস্পরিক প্রভাব৷ জুন বলেন: ‘‘মূল সমস্যাটা হলো পানি সরবরাহ৷ আগে শুলে আর দাংহে, এই দু'টি নদী ছিল৷ আজ দু'টিই উধাও হয়েছে৷ দুনহুয়াং-এর মানুষজন শত শত বছর ধরে কৃষিকাজ চালিয়েছেন, কাজেই ভূগর্ভস্থ পানি অনেকটা নেমে গেছে৷ সেটাই হবে আগামীতে মূল মাথাব্যথা৷'' প্রফেসর কুইজান জুন-এর ছাত্র-ছাত্রীরা মাটির বিভিন্ন নমুনা নিয়ে পরীক্ষা করে দেখছেন৷ বালিতে পানির অনুপাত চার শতাংশের কম হলে বাতাসে বালিয়াড়ির ক্ষয় হতে থাকবে৷ এর অর্থ, বালিয়াড়িগুলি স্থিতি হারাবে এবং ‘হটতে' শুরু করবে৷ বাতাস চলার করিডর মরুভূমির অগ্রগতি রুখবে বলে আশা করা হচ্ছে৷ প্রথমে খড়ের গাদা দিয়ে কাজ চালানোর চেষ্টা করা হয়েছিল৷ কিন্তু মরুদ্যান শহরের কাছে খড় এখন দুষ্প্রাপ্য৷ কাজেই নতুন বেড়াগুলো প্লাস্টিকের৷ বেড়াগুলোর মধ্যে আবার ঘাস বা ঝোপঝাড় গজালে মাটির ক্ষয় কিছুটা রোখা যাবে৷ কিংবদন্তি বলে, ৭০ কিলোমিটার দূরের ইয়াং-গুয়ান শহরটি নাকি একটি বালির ঝড়ে লুপ্ত হয়৷ দুনহুয়াং-এরও যাতে সেই দশা না ঘটে, সে জন্য সরকার ৬৫ কোটি ইউরো মূল্যের দশ বছরের এক পরিকল্পনা সৃষ্টি করেছেন৷",
  "manualKeyPhrases" : [ "পানি", "গোবি", "মরুভূমি", "মরুদ্যান", "শহর", "নদীনালা", "সমস্যা", "হ্রদ", "দুনহুয়াং" ],
  "automaticKeyPhrases" : [ "" ]
}