{
  "docID" : 13147,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্লিনে-শুরু-হলো-সবুজ-সপ্তাহ/a-14778807",
  "title" : "বার্লিনে শুরু হলো সবুজ সপ্তাহ",
  "date" : "21.01.2011",
  "writter" : "",
  "categories" : [ "সমাজ সংস্কৃতি" ],
  "article" : "ছাগল কি না খায়! সুকুমার রায়ের সন্দেশের মতো মাসিক পত্রিকাসহ সব কিছু৷ কিন্তু ছাগলের পেটে গোলমাল হয় না৷ মাংসেও দূষণ-রোগ হয় না৷ বরং মাংস সবচেয়ে স্বাদু, উপাদেয়৷ যত ঝামেলা মুরগির মাংস, ডিম নিয়ে৷ জার্মান পোশাকি নাম ‘গ্র্যুনে ভখে'৷ ইংরেজিতে গ্রিন উইক৷ বাংলায় সবুজ সপ্তাহ৷ আসলে কৃষিমেলা৷ এবং এই কৃষিমেলা সাতদিন নয়, পাক্কা ১০ দিন৷ মুরগির খাদ্যে জৈব রাসায়নিক পদার্থ ডাইঅক্সিন আবিষ্কৃত৷ ফলে মাংস ও ডিম বিষক্রিয়ায় দূষিত৷ শুকরের মাংসেও পাওয়া গেছে ডাইঅক্সিন৷ জার্মানিসহ ইউরোপ এবং দুনিয়ার নানা দেশে মুরগি ও শুকরের মাংস জনপ্রিয়৷ মুরগির মাংস, ডিম জার্মানিতে খুবই সস্তা৷ নিম্নবিত্ত, মধ্যবিত্তের প্রায় প্রতিদিনের খাদ্য৷ ডাইঅক্সিন নিয়ে তুমুল কেলেঙ্কারি সত্ত্বেও বার্লিন-আন্তর্জাতিক কৃষি মেলার শুরু শুক্রবার থেকে৷ শুরুতেই জমজমাট৷ আশ্চর্য এই, এবারের কৃষিমেলায় গত বছরের চেয়ে অংশগ্রহণকারী দেশ ও স্টলের সংখ্যা অনেক বেশি৷ ইউরোপ তো আছেই – এশিয়া, উত্তর-দক্ষিণ আমেরিকা, মধ্যপ্রাচ্যসহ আফ্রিকার অংশগ্রহণ৷ বহু সমস্যাগ্রস্ত আফগানিস্তান, রুয়ান্ডাও যোগ দিয়েছে প্রথমবারের মতো৷ বার্লিন কৃষিমেলার বয়স এবার ৭৬৷ পরিপক্ব যযাতি তথা বৃদ্ধ নয়, বরং রীতিমতো মেঘনাদ৷ নওজোয়ান৷ আকারে-বহরে স্ফীত৷ স্টল আর দেশের সংখ্যায় বাড়বাড়ন্ত৷ কৃষিই যে জীবন, তা এখানে প্রমাণিত৷ বাংলার লোকগীতিতে আছে, ‘কৃষিকাজে মন দাও হে, মন দাও গেহে৷' ৭৬-তম কৃষিমেলায় এবার পার্টনার কান্ট্রি পোল্যান্ড৷ বিশ্বজুড়ে খাদ্যাভাব, সঙ্কট৷ এবারের ‘গ্র্যুনে ভখে'র স্লোগান, গ্লোবাল ফুড সিকিউরিটি – অর্থাৎ জগতব্যাপী খাদ্যের নিরাপত্তা৷ ভাবে তা করা যেতে পারে, এই নিয়ে ৫০ দেশের কৃষিমন্ত্রী, কৃষিবিশারদরা ১০ দিনের কৃষিমেলায় যোগ দিচ্ছেন৷ তা দিন, ছাগল বা ভেড়ার মাংস নয়, ইউরোপের গরিবের খাদ্য মুরগির মাংস ও ডিমের জৈব-রাসায়নিক সমস্যা কীভাবে আশু-সমাধান করবেন? খাদকের জীবন নিরাপদ নয়, উপরন্তু আনাজপাতির দামও বাড়ন্ত৷ ছাগল সব খায়, মানুষ খায় না৷ প্রতিবেদন: দাউদ হায়দার, বার্লিন সম্পাদনা: সঞ্জীব বর্মন",
  "manualKeyPhrases" : [ "বার্লিন", "ডিম", "ডাইঅক্সিন", "মুরগি", "সবুজ সপ্তাহ", "দূষিত" ],
  "automaticKeyPhrases" : [ "" ]
}