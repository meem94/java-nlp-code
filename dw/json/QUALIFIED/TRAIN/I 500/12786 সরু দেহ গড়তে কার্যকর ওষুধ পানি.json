{
  "docID" : 12786,
  "source" : "http://www.dw.com/",
  "lang" : "BN",
  "url" : "http://www.dw.com/bn/সরু-দেহ-গড়তে-কার্যকর-ওষুধ-পানি/a-6143534",
  "title" : "সরু দেহ গড়তে কার্যকর ওষুধ পানি",
  "date" : "24.10.2010",
  "writter" : "আরাফাতুল ইসলাম",
  "categories" : [ "সমাজ সংস্কৃতি" ],
  "article" : "সৌন্দর্য ধরে রাখতে কে না চায় বলুন৷ পাতলা গড়ন, সতেজ মন৷ আহা, আর কি চাই! সুন্দরীদের মতো পাতলা গড়ন পেতে ডায়েট পিল খেতেও দ্বিধা করেন না অনেকে৷ চিকিৎসকরা কিন্তু দিচ্ছেন ভিন্ন দাওয়াই৷ সরু গড়ন ধরে রাখতে সবচেয়ে কার্যকর পানি৷ খাবার গ্রহণের আগে নিয়মিত পানি পান করুন৷ অন্তত দু'গ্লাস৷ বেশ কাজ দেবে তা৷ এভাবে পানি পান আপনার ওজন কমাতে সহায়ক হবে৷ একইসঙ্গে অন্যান্য পানীয় পানের ক্ষতিও থাকছে না সাধারণ পানিতে৷ সাম্প্রতিক এক গবেষণা জানাচ্ছে, নারী পুরুষের প্রতিদিন গড়ে ২ দশমিক সাত থেকে ৩ দশমিক সাত লিটার পানি পান করা উচিত৷ সকালের নাস্তা, দুপুরের খাবার কিংবা নৈশভোজ- সবকিছুর আগে পান করুন পানি৷ গবেষক স্টেফিন কুক এই প্রসঙ্গে বলেন, মানুষের ওজন কমানোর জন্য এটা অন্যতম নিরাপদ উপায়৷ অ্যামেরিকার বোস্টনে এই জরিপের ফলাফল প্রকাশ করা হয় কিছুদিন আগে৷ মোট ৪৮ জন বাড়তি ওজনের নারী-পুরুষকে নেওয়া হয় গবেষণার কাজে৷ এদের মধ্যে অর্ধেককে খাবার গ্রহণের আগে পানি পান করতে দেয়া হয়৷ তিনমাস পর দেখা গেলো গড়পড়তায় তাদের ওজন কমেছে সাড়ে ১৫ পাউন্ড করে৷ অ্যামেরিকান কেমিক্যাল সোসাইটির এই গবেষণায় অংশ নেয়া গবেষক ব্রেন্ডা ডেভি জানান, যারা ওজন কমাতে চান, তাদের সবসময় পানির বোতল সঙ্গে রাখা উচিত৷ আর মূল খাবার গ্রহণের ২০ মিনিট আগে দু'কাপ পানি পান করলেই যথেষ্ট৷ শুধু তাই নয়, নিয়মিত এভাবে পানি পান করলে ওজন কমার ধারাও অব্যাহত থাকবে৷ ফলে, শরীরের ওপর পূর্ণ নিয়ন্ত্রণ প্রতিষ্ঠাও সম্ভব হবে বলে মত গবেষকদের৷",
  "manualKeyPhrases" : [ "পানি", "পিল", "সৌন্দর্য", "সরু", "গবেষণা", "ডায়েট" ],
  "automaticKeyPhrases" : [ "" ]
}