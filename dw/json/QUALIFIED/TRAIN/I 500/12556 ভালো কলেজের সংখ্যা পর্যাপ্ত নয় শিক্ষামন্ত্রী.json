{
  "docID" : 12556,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভালো-কলেজের-সংখ্যা-পর্যাপ্ত-নয়-শিক্ষামন্ত্রী/a-15936789",
  "title" : "ভালো কলেজের সংখ্যা পর্যাপ্ত নয়: শিক্ষামন্ত্রী",
  "date" : "09.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশে শিক্ষার মাধ্যমিক স্তরে পাশের হার বাড়লেও তারা ভালো কলেজে ভর্তি হতে পারবে কিনা - তা নিয়ে আশঙ্কা আছে শিক্ষাবিদদের মধ্যে৷ আর ডোনেশন প্রথার কারণে অনেক মেধাবী শিক্ষার্থী ভালো কলেজে ভর্তি হতে পারবে না৷ রবিবার বাংলাদেশে মাধ্যমিক পরীক্ষার ফল প্রকাশ করা হয়েছে৷ এবার পাশের হার ৮৬.৩৯ ভাগ৷ যা গত বছরের তুলনায় ৪.০৬ ভাগ বেশি৷ জিপিএ-৫ পেয়েছে ৮২২১২ জন শিক্ষার্থী৷ এই সংখ্যা গত বছর ছিল ৭৬৭৪৯৷ আর যে বছর ফলাফল মূল্যায়নে এই গ্রেডিং পদ্ধতি চালু হয়, অর্থাৎ ২০০১ সালে, জিপিএ-৫ পেয়েছিল মাত্র ৭৬ জন৷ শিক্ষাবিদ অধ্যাপক সিরাজুল ইসলাম চৌধুরী মনে করেন, পাশের হার বাড়া ইতিবাচক৷ তবে তাদের মান ধরে রাখতে ভালো শিক্ষা প্রতিষ্ঠান দরকার৷ এছাড়া, সবাই ভালো কলেজে ভর্তি হতে পারবেনা৷ কারণ দেশে পর্যাপ্ত ভালো কলেজ নেই৷ বাংলাদেশ শিক্ষা ও পরিসংখ্যান ব্যুরোর তথ্য অনুযায়ী, রাজধানীর ১৩৫টি কলেজে উচ্চ-মাধ্যমিকের জন্য আসন আছে মাত্র ৩৯৫১৯টি৷ আর ঢাকা বোর্ডে পাশ করেছে ২৭৮৮৯২ জন৷ এরা প্রায় সবাই রাজধানীর ভালো কলেজে ভর্তি হওয়ার জন্য দৌড়ে নামবে৷ আর তখনই শুরু হবে ব্যবসা৷ সারা দেশে এবারের ফলাফলে সেরা রাজউক উত্তরা মডেল কলেজ৷ সেই কলেজের অধ্যক্ষ ব্রিগেডিয়ার জেনারেল গোলাম হোসেন সরকার জানান, ডোনেশনের কারণে অনেক মেধাবী ছাত্র-ছাত্রীই ভালো শিক্ষা প্রতিষ্ঠানে ভর্তি হতে পারবেনা৷ ঢাকা শিক্ষা বোর্ডের চেয়ারম্যান অধ্যাপক ফাহমিদা খাতুন জানান, এজন্য তারা লটারির মাধ্যমে ভর্তির নিয়ম চালু করেছেন৷ যাতে অতিরিক্ত ভর্তি ফি আদায় করা না হয়, সে ব্যাপারে ব্যবস্থা নেয়া হবে৷ শিক্ষামন্ত্রী নুরুল ইসলাম নাহিদ ভালো শিক্ষা প্রতিষ্ঠানের সংকটের কথা স্বীকার করলেও তিনি জানিয়েছেন যে, উচ্চ-মাধ্যমিকে ভর্তির জন্য আসন সংকট নেই৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "ভালো", "শিক্ষামন্ত্রী", "সংখ্যা", "পর্যাপ্ত", "কলেজের" ],
  "automaticKeyPhrases" : [ "" ]
}