{
  "docID" : 13749,
  "source" : "http://www.dw.com/",
  "lang" : "BN",
  "url" : "http://www.dw.com/bn/জাপানের-ত্রিমাত্রিক-অ্যানিমেশন-তারকা/a-15150666",
  "title" : "জাপানের ত্রিমাত্রিক অ্যানিমেশন তারকা",
  "date" : "13.06.2011",
  "writter" : "",
  "categories" : [ "বিনোদন" ],
  "article" : "ত্রিমাত্রিক কম্পিউটার অ্যানিমেশন মিকু হাতসুনে৷ এই অ্যানিমেশন চরিত্রটির খ্যাতি কেবল জাপানে নয়, ছড়িয়ে পড়েছে বিশ্বজুড়ে৷ জাপানের টিন এজার পপ তারকা মিকু হাতসুনে৷ লক্ষ লক্ষ ভক্ত যার৷ তবে গান গাওয়ার জন্য সে লাখ লাখ টাকার চুক্তি করে না৷ লাইভ শোতে ঘন্টার পর ঘন্টা গান গেয়েও সে ক্লান্ত হয়না৷ তাকে কখনও রেগে যেতে এমনকি বিরক্ত হতেও দেখেনি কেউ৷ জাপানের উত্তরাঞ্চলের দ্বীপ হোক্কাইডো৷ সেখানকার সাপ্পোরো এলাকার ‘ক্রিপটন ফিউচার মিডিয়া' একজন মাঙ্গা শিল্পীর সাহায্য নিয়ে এবং গায়িকা সাকি ফুজিতার কন্ঠের অনুকরণে ২০০৭ সালে প্রথম তৈরি করে মিকু হাতসুনে চরিত্রটি৷ দিনদিন এই চরিত্রটি হয়ে উঠেছে জাপানের সবচেয়ে জনপ্রিয় পপ তারকা৷ আগামী মাসের ২ তারিখে যুক্তরাষ্ট্রের লস অ্যাঞ্জেলস এ অনুষ্ঠিত হতে যাচ্ছে অ্যানিমে এক্সপো ২০১১৷ আর সেখানকার মিকুনোপোলিস কনসার্ট এ নিজের পারদর্শিতা দেখাতে যাচ্ছে মিকু৷ টিনএজ এই পপ কুইনের উচ্চতা ৫ফুট ২ ইঞ্চি এবং ওজন ৪২ কেজি৷ মিকুর ভক্তদের কাছে সে যেন প্রযুক্তিগত কোনো সৃষ্টি নয়, একেবারে জীবন্ত৷ বিশেষ করে তরুণ-তরুণীদের কাছে৷ আর তাই তাকে নিয়ে ভক্তদের মাতামাতির কমতি নেই৷ ইউ টিউব এবং জাপানের নিকো নিকো দুগা ওয়েব সাইটে ভক্তরা মিকুর ৩০ হাজারেরও বেশি গান এবং ভিডিও পোস্ট করেছেন৷ তার এক ভক্ত বলেন, আমরা তাকে দেখতে পাই কিন্তু স্পর্শ করতে পারি না৷ আরেকজন ভক্ত বলেন, সে দেখতে খুবই সুন্দর৷ নাচতেও পারে ভালো৷ প্রতিবেদন: জান্নাতুল ফেরদৌস সম্পাদনা: অরুণ শঙ্কর চৌধুরী",
  "manualKeyPhrases" : [ "পপ", "অ্যানিমেশন", "কম্পিউটার", "মিকু হাতসুনে", "সুন্দর", "তারকা", "সৃষ্টি" ],
  "automaticKeyPhrases" : [ "" ]
}