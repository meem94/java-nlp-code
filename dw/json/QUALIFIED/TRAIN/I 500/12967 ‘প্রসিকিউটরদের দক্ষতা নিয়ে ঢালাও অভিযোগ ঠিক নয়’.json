{
  "docID" : 12967,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রসিকিউটরদের-দক্ষতা-নিয়ে-ঢালাও-অভিযোগ-ঠিক-নয়/a-15828871",
  "title" : "‘প্রসিকিউটরদের দক্ষতা নিয়ে ঢালাও অভিযোগ ঠিক নয়’",
  "date" : "23.03.2012",
  "writter" : "",
  "categories" : [ "বিশ্ব" ],
  "article" : "নতুন যুদ্ধাপরাধ ট্রাইবুন্যালে শিগগিরই প্রসিকিউটর নিয়োগ দেয়া হবে৷ আইন প্রতিমন্ত্রী বলেছেন, প্রসিকিউটরদের বিরুদ্ধে অদক্ষতার ঢালাও অভিযোগ ঠিক নয়৷ তিনি এই অভিযোগকে একধরনের প্রচারণা বলে মনে করেন৷ যুদ্ধাপরাধের বিচার শুরুর দু'বছরের মাথায় আরো একটি নতুন ট্রাইবুন্যাল গঠন করা হয়েছে বৃহস্পতিবার৷ ঐ ট্রাইবুন্যালের বিচারক নিয়োগ দেয়া হয়েছে৷ শুক্রবার আইন প্রতিমন্ত্রী কামরুল ইসলাম জানিয়েছেন, কয়েকদিনের মধ্যেই নতুন ট্রাইবুন্যালের কাজ শুরু হবে৷ এজন্য নতুন প্রসিকিউটর নিয়োগ দেয়া হবে৷ তিনি বলেন, যুদ্ধাপরাধ ট্রাইবুন্যালের প্রসিকিউটরদের দক্ষতা নিয়ে ঢালাও অভিযোগ করা হচ্ছে৷ এই অভিযোগ ঠিক নয়৷ এটা একধরনের প্রচারণা৷ এদিকে ট্রাইবুন্যালের তদন্তকারীরা বুদ্ধিজীবী হত্যাকাণ্ডের সঙ্গে জড়িতদের ব্যাপারে তদন্ত করছে৷ তদন্ত সংস্থার সমন্বয়কারী ডিআইজি আব্দুল হান্নান খান জানান,তারা চৌধুরী মইনুদ্দিন এবং আশরাফুজ্জামান খান নামে দু'জনকে চিহ্নিত করতে পেরেছেন যারা একাত্তরে সরাসরি বুদ্ধিজীবী হত্যার সঙ্গে জড়িত৷ তাদের অপরাধের যথেষ্ট সাক্ষ্য প্রমাণ পাওয়া গেছে৷ তবে তারা এখন দেশের বাইরে পলাতক আছেন৷ হান্নান খান জানান, এর বাইরে আরো ৬ জনের বিরুদ্ধ তদন্ত হচ্ছে৷ তিনি আশা করেন, আগামী জুন মাস নাগাদ তাদের সবার বিরুদ্ধে ট্রাইবুন্যালে আনুষ্ঠানিক অভিযোগ দাখিল করা যাবে৷ আর তারা যাতে পালাতে না পারেন, সেজন্য প্রয়োজনীয় ব্যবস্থা নেয়া হয়েছে৷ যুদ্ধাপরাধ ট্রাইবুন্যাল গঠন করার পর এপর্যন্ত ৮ জনের বিরুদ্ধে আনুষ্ঠানিক অভিযোগ উপস্থাপন করা হয়েছে ৷ তাদের মধ্যে জামায়েত নেতা দেলোয়ার হোসেন সাঈদির বিরুদ্ধে সাক্ষ্য গ্রহণ চলছে৷ প্রতিবেদন: হারুন উর রশীদ স্বপন, ঢাকা সম্পাদনা: সঞ্জীব বর্মন",
  "manualKeyPhrases" : [ "দক্ষতা", "অভিযোগ", "প্রসিকিউটর", "ট্রাইবুন্যাল", "যুদ্ধাপরাধ" ],
  "automaticKeyPhrases" : [ "" ]
}