{
  "docID" : 12632,
  "source" : "http://www.dw.com/",
  "lang" : "BN",
  "url" : "http://www.dw.com/bn/লন্ডন-থেকে-পুরোপুরি-বিদায়-নিচ্ছে-অলিম্পিক/a-16227867",
  "title" : "লন্ডন থেকে পুরোপুরি বিদায় নিচ্ছে অলিম্পিক",
  "date" : "09.09.2012",
  "writter" : "",
  "categories" : [ "খেলাধুলা" ],
  "article" : "অবশেষে লন্ডন থেকে অলিম্পিক পুরোপুরি বিদায় নিচ্ছে৷ বাংলাদেশ সময় আজ রবিবার মধ্যরাত পেরিয়ে সোমবার দেড়টায় শুরু হবে প্যারালিম্পিকের সমাপনী অনুষ্ঠান৷ ২০১২ সালের অলিম্পিক ও প্যারালিম্পিকের আয়োজক হিসেবে লন্ডনের নাম ঘোষণা করা হয়েছিল সাত বছর আগে ২০০৫ সালে৷ সেই থেকে এই দুটি মহাযজ্ঞ আয়োজনের জন্য একের পর এক ব্যবস্থা নিতে থাকে লন্ডন শহর কর্তৃপক্ষসহ পুরো দেশ৷ কেননা সফলভাবে এই প্রতিযোগিতা আয়োজনের সঙ্গে জড়িয়ে থাকে ঐ শহর বা দেশের সুনাম৷ লন্ডন তথা ব্রিটেন বাসীও সেই ২০০৫ সাল থেকে অপেক্ষা করেছিল বিশ্বের নামকরা অ্যাথলেটদের তাদের শহরে স্বাগত জানাতে৷ অবশেষে ২৭ জুলাই উদ্বোধন হয় লন্ডন অলিম্পিকের৷ আর শেষ হয় ১২ আগস্ট৷ সেটা ছিল শারীরিকভাবে সুস্থ অ্যাথলেটদের প্রতিযোগিতা৷ এরপর মাঝখানে ১৭ দিনের বিরতি শেষে ২৯ আগস্ট থেকে শুরু হয় প্রতিবন্ধীদের অলিম্পিক৷ আজ ৯ সেপ্টেম্বের সেটা শেষ হচ্ছে৷ প্যারালিম্পিকের ইতিহাস ৫২ বছরের৷ এবারকার প্রতিযোগিতায় ১৬৫টি দেশের প্রায় ৪,২০০ অ্যাথলেট অংশ নিয়েছেন৷ এদের মধ্যে সম্ভবত সবচেয়ে আলোচিত অ্যাথলেট হলেন দক্ষিণ আফ্রিকার অস্কার পিস্টোরিয়াস৷ কেননা ‘ব্লেড রানার' নামে পরিচিত এই অ্যাথলেট এবার প্যারালিম্পিকের আগে মূল অলিম্পিকে সুস্থ, স্বাভাবিক অ্যাথলেটদের সঙ্গেও দৌড়েছেন৷ প্যারালিম্পিকে নিজের প্রিয় ‘টি৪৪ ৪০০ মিটার' ইভেন্টে একমাত্র অ্যাথলেট হিসেবে ৫০ সেকেন্ডের কমে দৌড়িয়ে সোনা জয় করেছেন৷ একেক দলে পাঁচজন করে খেলা ফুটবলে ব্রাজিল ফ্রান্সকে ২-০ গোলে হারিয়ে সোনা জিতেছে৷ এই নিয়ে প্যারালিম্পিকে তৃতীয়বারের মতো এই ইভেন্ট অনুষ্ঠিত হলো৷ আর তিনবারই সেরা হয়েছে ব্রাজিল৷ পুরুষ ভলিবলের ফাইনালে চার বছর আগে ইরানের কাছে হারের প্রতিশোধ নিয়েছে বসনিয়া-হারজেগোভিনা৷ অলিম্পিক আর প্যারালিম্পিকের পরবর্তী আসর বসবে ব্রাজিলের রিও ডি জেনিরোতে, ২০১৬ সালে৷ জেডএইচ / এএইচ (এএফপি)",
  "manualKeyPhrases" : [ "নিচ্ছে", "লন্ডন", "পুরোপুরি", "অলিম্পিক", "বিদায়", "থেকে" ],
  "automaticKeyPhrases" : [ "" ]
}