{
  "docID" : 12782,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাঙালি-কোচের-টিম-এগিয়ে-গেল-বুন্ডেসলিগায়/a-6017113",
  "title" : "বাঙালি কোচের টিম এগিয়ে গেল বুন্ডেসলিগায়",
  "date" : "18.09.2010",
  "writter" : "",
  "categories" : [ "খেলাধুলা" ],
  "article" : "৪টি খেলায় ৩টিতেই জয়! এফ সি ফ্রাইবুর্গ ক্লাবের ইতিহাসে এর আগে এত বড় সাফল্য আসে নি৷ শুক্রবার আইনত্রাখট ফ্রাঙ্কফুর্টকে ১-০ গোলে হারিয়ে বুন্ডেসলিগার এবারের মরসুমে পাকা জায়গা করে নিল রবিন দত্তর দল৷ হ্যাঁ, ঠিকই বলছি৷ নাম রবিন দত্ত৷ বাবা বাঙালি, মা জার্মান৷ বর্তমানে এফ সি ফ্রাইবুর্গ ক্লাবের কোচ৷ তাঁরই টিম বুন্ডেসলিগার এবারের মরসুমে তাক লাগিয়ে দিচ্ছে৷ শুক্রবারের খেলায় অবশ্য জয় অর্জন করতে শেষ মুহূর্ত পর্যন্ত লড়তে হয়েছে৷ ৮৯ মিনিটের মাঠে খেলার একমাত্র গোলটি করেন ইয়ান রোসেনটাল৷ তাঁকে সবে মূল টিমে জায়গা দিয়ে কোচ যে ভুল করেন নি, তা প্রমাণ হয়ে গেল৷ রবিন দত্ত বলেন, ‘‘আমরা প্রতিপক্ষের মাঠে খেলতে এসেও যথেষ্ট পরিণত খেলা দেখিয়েছি৷ ফলে জয় আমাদের প্রাপ্য ছিল না, একথা বলা যায় না৷'' ফ্রাঙ্কফুর্টের কোচও ফ্রাইবুর্গ দলের খেলার প্রশংসা করেছেন৷ সবে বুন্ডেসলিগার প্রথম ডিভিশনে পৌঁছেই পয়েন্টের বিচারে বড় বড় দলকে পেছনে ফেলে দিয়েছে ফ্রাইবুর্গ৷ ইতিমধ্যেই ৯ পয়েন্ট পেয়ে লিগ তালিকার প্রথম দিকেই চলে এসেছে এই দল৷ অন্যদিকে ফ্রাঙ্কফুর্টের অবস্থা করুন৷ ৪টি ম্যাচে মাত্র ৩ পয়েন্ট পেয়েছে তারা৷ তার উপর নিজেদের মাঠে এমন পরাজয় তাদের পক্ষে হজম করা কঠিন৷ খেলোয়াড় হিসেবে তেমন নাম করতে না পারলেও কোচ হিসেবে রবিন দত্তর সাফল্য সবার নজর কেড়েছে৷ ক্লাবকে বুন্ডেসলিগার প্রথম ডিভিশনে পৌঁছানোর কৃতিত্বের একটা বড় অংশ তাঁরই প্রাপ্য৷ যে ক্লাবেরই দায়িত্ব নিয়েছেন, তাদের সাফল্য কেউ আটকাতে পারে নি৷ প্রতিবেদন: সঞ্জীব বর্মন সম্পাদনা: হোসাইন আব্দুল হাই",
  "manualKeyPhrases" : [ "কোচ", "রবিন", "দত্ত", "বাঙালি", "ফ্রাইবুর্গ" ],
  "automaticKeyPhrases" : [ "" ]
}