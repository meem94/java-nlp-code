{
  "docID" : 13837,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাগর-রুনি-হত্যাকাণ্ডের-বিচারের-দাবিতে-সোচ্চার-ব্লগাররা/a-15944999",
  "title" : "সাগর-রুনি হত্যাকাণ্ডের বিচারের দাবিতে সোচ্চার ব্লগাররা",
  "date" : "11.05.2012",
  "writter" : "",
  "categories" : [ "বিশ্ব" ],
  "article" : "বাংলাদেশে সাগর সরওয়ার-মেহেরুন রুনি সাংবাদিক দম্পতি হত্যাকাণ্ডের বিচারের দাবিতে আবারো রাস্তায় নেমেছেন ব্লগররা৷ শুক্রবার তারা শাহবাগ জাতীয় জাদুঘরের সামনে প্রতিবাদ এবং স্বাক্ষর সংগ্রহ কর্মসূচি পালন করেন৷ বিকেল ৪টা থেকে সন্ধ্যা ৭টা পর্যন্ত ব্লগারদের এই প্রতিবাদ কর্মসূচিতে অংশ নেয় সাধারণ মানুষও৷ ছিল প্রতিবাদী পোস্টার আর কনসার্ট৷ ক্লাস ফোর-এ পড়া শিশু বাবুও সাগর-রুনি সাংবাদিক দম্পতির বিচারের দাবিতে ব্লগারদের ঐ কর্মসূচিতে সামিল হয়৷ সে লিখেছে, বাংলাদেশে যেন আর কোনো মৃত্যু না হয়৷ এমনি আরো নানা মন্তব্য আর দাবি স্বাক্ষর করা হয়েছে বইতে৷ তাদের সবার কথা, সাংবাদিক হত্যার বিচার চাই৷ ব্লগাররা মনে করেন রাষ্ট্র সাগর-রুনির হত্যাকারীদের গ্রেপ্তারে কোনো কার্যকর ভূমিকা রাখছে না৷ আর তাদের সাংবাদিক সহকর্মীরাও এখন থেমে গেছেন৷ তাই এবার ব্লগাররা এ সম্পর্কে লেখালেখির পাশাপাশি রাজপথেও সক্রিয় হয়েছেন৷ যেমন বললেন ব্লগার জাহিদুর রহমান৷ আরেকজন ব্লগার আইরিন সুলতানা মনে করেন, অপরাধীদের অবশ্যই আইনের আওতায় আনতে হবে৷ শুধু সাগর-রুনি নয়, সব হত্যাকাণ্ডেরই বিচার চান তারা৷ ব্লগার জুয়েল এ রব মনে করেন, সাগর-রুনি সাংবাদিক দম্পতি হত্যাকাণ্ডের পিছেন বড় কোনো কারণ থাকতে পারে৷ তিনি মনে করেন, তাঁরা এমন কোনো সংবাদ পরিবেশন করেছেন যাতে কুখ্যাত কোনো অপরাধী বা দুর্নীতিবাজ ক্ষতিগ্রস্ত হয়ছে৷ আর ব্লগার এবং সাংবাদিক আবু সুফিয়ান জানান, পুলিশ তাদের আয়োজনে বাধা দেয়ার চেষ্টা করে৷ কিন্তু তারা সে বাধা মানেন নি৷ গত ১১ই ফেব্রুয়ারি ভোর রাতে সাগর-রুনি সাংবাদিক দম্পতিকে তাঁদের ঢাকার বাসায় দুর্বৃত্তরা নৃশংসভাবে হত্যা করে৷ গত তিন মাসেও পুলিশ বা ব়্যাব হত্যাকাণ্ডের কারণ নিশ্চিত হতে পরেনি৷ গ্রেপ্তার করতে পারেনি কোনো অপরাধীকে৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "ব্লগার", "দাবি", "রুনি", "বিচার", "সাগর" ],
  "automaticKeyPhrases" : [ "" ]
}