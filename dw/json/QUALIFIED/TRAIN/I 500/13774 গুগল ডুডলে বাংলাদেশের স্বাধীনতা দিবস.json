{
  "docID" : 13774,
  "source" : "http://www.dw.com/",
  "lang" : "BN",
  "url" : "http://www.dw.com/bn/গুগল-ডুডলে-বাংলাদেশের-স্বাধীনতা-দিবস/a-16699304",
  "title" : "গুগল ডুডলে বাংলাদেশের স্বাধীনতা দিবস",
  "date" : "26.03.2013",
  "writter" : "জাহিদুল হক",
  "categories" : [ "ব্লগওয়াচ" ],
  "article" : "আজ কি আপনি গুগলে ঢুঁ মেরেছেন? তাহলে নিশ্চয় পরিবর্তনটা আপনার চোখে পড়েছে৷ কারণ এই প্রথমবারের মতো গুগলের ডুডলে বাংলাদেশকে পাওয়া যাচ্ছে৷ বাংলাদেশের স্বাধীনতা দিবস উপলক্ষ্যে গুগলের তৈরি করা এই ডুডলে দেখা যাচ্ছে, সবুজ পটভূমিতে একটি শিশু তার মা-বাবার সঙ্গে আনন্দ করছে৷ বাবার হাতে বাংলাদেশের পতাকা৷ ২৬শে মার্চ শুরুর মুহূর্ত থেকেই এ বিশেষ ‘ডুডল'-টি গুগলের হোম পেজে প্রদর্শিত হচ্ছে৷ তবে এটা শুধু বাংলাদেশের ডোমেইন হোমপেজ গুগল ডটকম ডটবিডিতে দেখা যাচ্ছে৷ ডুডলটি দেখার পর অনেকেই ব্লগ, ফেসবুক ও টুইটারের মাধ্যমে গুগলকে ধন্যবাদ জানিয়েছেন৷ কেউ কেউ তার প্রোফাইলে ডুডলটি ব্যবহার করেছেন৷ অনেকে আবার ডুডলটা বন্ধুবান্ধবের সঙ্গে শেয়ার করেছেন৷ ‘আমার ব্লগ'-এ ব্লগার চেনা অচেনা লিখেছেন, ‘‘আজকের গুগল পেজটা সত্যি অসাধারণ৷ একজন বাঙালি হিসাবে আজকে আমি গর্বিত৷ প্রথমে নিজের চোখকেই বিশ্বাস করতে পারছিলাম না গুগলে আমি আজ নিজের দেশের রক্তে অর্জিত পতাকা দেখছি৷ এই প্রাপ্তি আমাদের সকল বাঙালির, এই প্রাপ্তি আমাদের মহান মুক্তিযোদ্ধাদের যাঁদের ত্যাগ ও রক্তের বিনিময়ে অর্জিত আমাদের গৌরবের লাল সবুজ পতাকা৷ ধন্যবাদ গুগলকে৷'' সামহোয়্যার ইন ব্লগে মানিক ভাই লিখেছেন যে, গুগলের হোমপেজ দেখে তাঁর মন ভরে গেছে৷ একই ব্লগে মোঃ কুদরত-ই-খুদা লিখেছেন, ‘‘...এর মাধ্যমে বাঙালির অনেক দিনের একটা স্বপ্ন পূরণ হল৷ কেননা অনেক দিন ধরেই বাংলাদেশের জনগণ গুগলের ডুডলে বাংলাদেশের প্রতিচ্ছবি দেখার জন্য চেষ্টা চালিয়ে যাচ্ছিল৷ আজ তাদের সেই চেষ্টার সফল পরিণতি দেখা যাচ্ছে৷'' ব্লগার হাসান ইকবাল লিখেছেন, ‘‘পৃথিবীর সব বড় বড় দিনগুলোতে গুগল তাদের লোগো পরিবর্তন করে যাকে ডুডল বলে৷ আমাদের স্বাধীনতা দিবসও এখন পৃথিবীর একটা আন্তর্জাতিক দিবস৷ পৃথিবীর কোটি কোটি মানুষ এখন জানবে আমাদের স্বাধীনতা সম্পর্কে৷''",
  "manualKeyPhrases" : [ "লোগো", "গুগল", "ডুডল", "স্বাধীনতা", "দিবস", "সবুজ" ],
  "automaticKeyPhrases" : [ "" ]
}