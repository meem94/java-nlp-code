{
  "docID" : 13299,
  "source" : "http://www.dw.com/",
  "lang" : "BN",
  "url" : "http://www.dw.com/bn/চলচ্চিত্র-পরিচালক-তারেক-মাসুদ-নিহত-আহত-ক্যাথরিন-মাসুদ/a-15314560",
  "title" : "চলচ্চিত্র পরিচালক তারেক মাসুদ নিহত, আহত ক্যাথরিন মাসুদ",
  "date" : "13.08.2011",
  "writter" : "",
  "categories" : [ "বিনোদন" ],
  "article" : "সড়ক দুর্ঘটনা কেড়ে নিল বাংলাদেশের ভিন্ন ধারার সফল চলচ্চিত্র পরিচালক তারেক মাসুদের প্রাণ৷ তারেক মাসুদ এবং এটিএন নিউজের প্রধান নির্বাহী কর্মকর্তা মিশুক মুনিরসহ ৫ জন ঢাকা-আরিচা মহাসড়কে সড়ক দুর্ঘটনায় প্রাণ হারিয়েছেন শনিবার৷ ঢাকা-আরিচা মহাসড়কে মানিকগঞ্জের বালিয়াজুড়িতে এই দুর্ঘটনা ঘটে৷ এতে ক্যাথরিন মাসুদসহ তিন জন আহত হয়েছেন৷ তারেক মাসুদ তাঁর ‘কাগজের ফুল' ছবির চিত্রধারণের স্থান দেখার জন্য মানিকগঞ্জের আছামতি নদীর তীরে গিয়েছিলেন৷ ঘিওর থানার ভারপ্রাপ্ত কর্মকর্তা রইস উদ্দীন জানিয়েছেন, শনিবার দুপুর ১২ টা ২০ মিনিটে চুয়াডাঙ্গাগামী একটি বাসের সাথে তাঁদের মাইক্রোবাসের সংঘর্ষে এই দুর্ঘটনা ঘটে৷ তারেক মাসুদের অকাল মৃত্যুতে বাংলাদেশের রাষ্ট্রপতি মোহাম্মদ জিল্লুর রহমান, প্রধানমন্ত্রী শেখ হাসিনা এবং বিরোধী দলীয় নেত্রী বেগম খালেদা জিয়া শোক ও সমবেদনা জানিয়েছেন৷ তারেক মাসুদ তাঁর বাল্যকালের অধিকাংশ সময়ই কাটিয়েছিলেন মাদ্রাসায়৷ ১৯৭১ সালে বাংলাদেশের স্বাধীনতা যুদ্ধের সময় তাঁর মাদ্রাসা শিক্ষার সমাপ্তি ঘটে৷ যুদ্ধের পর তিনি সাধারণ শিক্ষার জগতে প্রবেশ করেন এবং পরে ঢাকা বিশ্ববিদ্যালয় থেকে ইতিহাস বিষয়ে মাস্টার্স ডিগ্রি অর্জন করেন৷ বিশ্ববিদ্যালয় জীবন থেকেই তিনি বাংলাদেশের চলচ্চিত্র আন্দোলনের সাথে সক্রিয়ভাবে যুক্ত থেকেছেন এবং দেশে-বিদেশে চলচ্চিত্র বিষয়ক অসংখ্য কর্মশালা এবং প্রশিক্ষণ কোর্সে অংশ নিয়েছিলেন৷ ১৯৮২ সালের শেষ দিকে তিনি জীবনের প্রথম প্রামাণ্যচিত্র ‘আদম সুরত' নির্মাণ করেন৷ এটি ছিল প্রখ্যাত বাংলাদেশি শিল্পী এস এম সুলতানের জীবনকর্মের উপর৷ এরপর থেকে তিনি বেশ কিছু প্রামাণ্যচিত্র, এনিমেশন এবং স্বল্পদৈর্ঘ্য চলচ্চিত্র নির্মাণ করেন৷ তারেক মাসুদের ‘মুক্তির গান' ও ‘মাটির ময়না' সহ অনেক ছবি জাতীয় ও আন্তর্জাতিক পর্যায়ে খ্যাতি অর্জন করেছে৷ ২০০২ সালে তাঁর প্রথম পূর্ণদৈর্ঘ্য চলচ্চিত্র ‘মাটির ময়না' মুক্তি পায়৷ ছবিটি কান চলচ্চিত্র উৎসবে প্রদর্শিত হয় এবং ফিপরেসি পদক লাভ করে৷ এই ছবির জন্য তিনি ২০০২ সালের কান উৎসবে আন্তর্জাতিক সমালোচক পদক অর্জন করেন৷ বাংলাদেশের বিকল্প ধারার চলচ্চিত্র নির্মাতাদের সংগঠন শর্ট ফিল্ম ফোরামের প্রতিষ্ঠাতা সদস্য তিনি৷ ১৯৮৮ সালে ঢাকায় অনুষ্ঠিত প্রথম আন্তর্জাতিক স্বল্পদৈর্ঘ্য চলচ্চিত্র উৎসবের সমন্বয়কারী হিসেবে কাজ করেছেন৷ এছাড়া তিনি অ্যামেরিকা, ইউরোপ এবং এশিয়ার বিভিন্ন স্থানে অনুষ্ঠিত আন্তর্জাতিক চলচ্চিত্র উৎসবে যোগ দেওয়ার পাশাপাশি কয়েকটি সাময়িকী ও পত্রিকায় চলচ্চিত্র বিষয়ে লেখালেখি করতেন৷ তাঁর স্ত্রী ক্যাথরিন মাসুদ একজন মার্কিন নাগরিক৷ ক্যাথরিন এবং তারেক মিলে ঢাকায় একটি চলচ্চিত্র নির্মাতা প্রতিষ্ঠান গড়ে তুলেছিলেন যার নাম অডিওভিশন৷ চলচ্চিত্র নির্মাণ ছাড়া তারেক মাসুদের আগ্রহের বিষয় ছিল লোক সংগীত এবং লোক ধারা৷ প্রতিবেদন: হোসাইন আব্দুল হাই সম্পাদনা: জাহিদুল হক",
  "manualKeyPhrases" : [ "পরিচালক", "তারেক", "চলচ্চিত্র", "এটিএন", "আহত", "মাসুদ", "ক্যাথরিন" ],
  "automaticKeyPhrases" : [ "" ]
}