{
  "docID" : 12825,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিরোধী-দলের-কর্মসূচি-ঠেকাতে-পুলিশের-প্রস্তুতি/a-16439235",
  "title" : "বিরোধী দলের কর্মসূচি ঠেকাতে পুলিশের প্রস্তুতি",
  "date" : "10.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বিএনপি’র নেতৃত্বে ১৮ দলের অবরোধ কর্মসূচিতে নামানো হয়েছে মোবাইল কোর্ট৷ পুলিশ বলেছে কোনো ধরণের বিশৃঙ্খলা সৃষ্টি করা হলে কঠোর ব্যবস্থা নেয়া হবে৷ আর বিএনপি বলেছে তাদের কর্মসূচিতে বাধা এলে দেয়া হবে লাগাতার হরতাল৷ রোববার ঢাকাসহ সারাদেশে সড়ক-মহাসড়ক অবরোধ কর্মসূচি পালন করছে প্রধান বিরোধী দল বিএনপি ও তার ১৮ দলীয় জোট৷ আট ঘণ্টার এই অবরোধ শেষ হবে দুপুর ২টায়৷ বিএনপি আগেই ঘোষণা দিয়েছিল এই অবরোধে ঢাকা শহরেও কোন যানবাহন চলবে না৷ কারণ তারা সড়কেই অবস্থান নেবে৷ আর সেই ঘোষণা অনুয়ায়ী, তারা ঢাকার প্রবেশপথসহ রাজধানীর কমপক্ষে ১০টি জায়গার সড়কে অবস্থান নিয়েছেন৷ এই অবরোধ কর্মসূচি সফর করতে বিএনপি শনিবার রাজধানীতে ব্যাপক গণসংযোগ করেছে৷ সেখানে বিএনপি'র স্থায়ী কমিটির সদস্য এম কে আনোয়ার বলেছেন অবরোধে বাধা দিল তারা লাগাতার হরতাল দেবেন৷ আর বিএনপি নেতা মওদুদ আহমেদ বলেছেন কর্মসূচি প্রতিহত করার চেষ্টা করা হলে তাদের নেতা-কর্মীরা রাজপথ ছাড়বে না৷ এদিকে ঢাকা মেট্রোপলিটন পুলিশের মূখপাত্র উপ কমিশনার মনিরুল ইসলাম ডয়চে ভেলেকে জানিয়েছেন অবরোধ পালন যার যার পছন্দের ব্যাপার৷ তবে কাউকে জোর করে ঘরে রাখা যাবে না৷ গাড়ি চলাচলে বাধা দেয়া যাবে না৷ তা করা হলে পুলিশ আইনগত ব্যবস্থা নেবে৷ তিনি জানান অবরোধে সাধারণ মানুষের কাজকর্ম এবং চলাচলে যাতে কোন ব্যাঘাত না ঘটে সেজন্য মোবাইল কোর্ট থাকছে৷ তারা তাৎক্ষণিকভাবে শাস্তির ব্যবস্থা করবে৷ এদিকে গতরাতে ঢাকায় বেশ কয়েকটি গাড়িতে আগুন দেয়া হয়েছে৷ ফলে রাত থেকেই রাজধানীতে ভীতি ছড়িয়ে পড়েছে৷ নির্বাচনের সময় নির্দলীয় নিরপেক্ষ তত্ত্বাবধায়ক সরকারের দাবিতে বিএনপি'র নেতৃত্বে ১৮ দল এই অবরোধ কর্মসূচি পালন করছে৷",
  "manualKeyPhrases" : [ "কর্মসূচি", "বিরোধী", "পুলিশের", "দলের", "বিশৃঙ্খলা" ],
  "automaticKeyPhrases" : [ "" ]
}