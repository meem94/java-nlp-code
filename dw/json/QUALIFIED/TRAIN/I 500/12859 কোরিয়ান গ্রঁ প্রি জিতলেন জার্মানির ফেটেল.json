{
  "docID" : 12859,
  "source" : "http://www.dw.com/",
  "lang" : "BN",
  "url" : "http://www.dw.com/bn/কোরিয়ান-গ্রঁ-প্রি-জিতলেন-জার্মানির-ফেটেল/a-16305416",
  "title" : "কোরিয়ান গ্রঁ প্রি জিতলেন জার্মানির ফেটেল",
  "date" : "14.10.2012",
  "writter" : "",
  "categories" : [ "খেলাধুলা" ],
  "article" : "কোরিয়ান গ্রঁ প্রি জিতে বিশ্বচ্যাম্পিয়নের লড়াইয়ে এগিয়ে গেছেন জার্মানির সেবাস্টিয়ান ফেটেল৷ রোববার প্রতিদ্বন্দ্বী ফার্নান্দো আলোন্সোকে নাটকীয়ভাবে ডিঙ্গিয়ে জিতে নিয়েছেন কোরিয়ান গ্রঁ প্রি৷ চলতি মৌসুমের আরও চারটি গ্রঁ প্রি রেস বাকি রয়ে গেছে৷ যার মধ্যে আগামী দুই সপ্তাহের মধ্যে রয়েছে ভারতে৷ এই পর্যন্ত রেড বুল দলের ফেটেলের পয়েন্ট ২১৫৷ তাঁর প্রতিদ্বন্দ্বী ফেরারির ফার্নান্দো আলোন্সোর পয়েন্ট এখন ২০৯৷ বেশ জোর লড়াই চলছে এখন এই দুই জনের মধ্যে৷ তবে টানা তিনটি গ্রঁ প্রিতে জিতেছেন ফেটেল৷ তাই বিশ্বচ্যাম্পিয়নশিপ ধরে রাখতে সেটি বাড়তি অনুপ্রেরণা জোগাবে ২৫ বছর বয়সি ফেটেলকে৷ জেতার পর স্বাভাবিকভাবেই বেশ উচ্ছ্বসিত ফেটেল বললেন, এটা ছিল দারুন একটা রেস৷ অন্যদিকে দুই বারের বিশ্বচ্যাম্পিয়ন আলোন্সোও তাঁর পারফরমেন্সে অখুশি নন৷ রেস শেষে বলেন, প্রত্যাশার চেয়েও আমরা ভালো করেছি৷ তবে রোববার দিনটি ছিলো ফেটেলের দল রেড বুলের৷ কারণ কোরিয়ার ট্র্যাকে তিনি প্রথম হয়েছেন, আর তাঁর পরেই ছিলেন একই দলের আরেক তারকা মার্ক ওয়েবার৷ এই মৌসুমে এটিই প্রথম রেড বুলের প্রথম ও দ্বিতীয় অবস্থান অর্জন৷ অন্যদিকে ফেরারির আলোন্সো হয়েছেন তৃতীয় আর তাঁর পরেই ছিলেন সতীর্থ ফেলিপে মাসা৷ লোটাস দলের কিমি রাইকোনে হয়েছেন পঞ্চম আর ফোর্স ইন্ডিয়ার নিকো হুলকেনবের্গ রেস শেষ করেছেন ছয় নম্বরে৷ অন্যদিকে সাবেক বিশ্বচ্যাম্পিয়ন ব্রিটিশ লুইস হ্যামিল্টনের ফর্ম বাজে যাচ্ছে৷ দশ নম্বরে থেকে রেস শেষ করেছেন তিনি৷ আরেক ফর্মুলা ওয়ান তারকা জেনসন বাটনের অবস্থা ছিলো আরও খারাপ৷ শুরুটা ভালোই করেছিলেন তিন বছর আগের বিশ্বচ্যাম্পিয়ন, কিন্তু একটু পরেই আরেক গাড়ি এসে পাশ থেকে তাঁকে আঘাত করলে সেখানেই তাঁর সমাপ্তি ঘটে৷ রেডিওতেই বাটনের কথা শোনা যাচ্ছিলো এভাবে, ‘‘কোবায়াসি আমার গাড়িকে আঘাত করেছে, গাধা কোথাকার!'' আরআই/এএইচ (এএফপি)",
  "manualKeyPhrases" : [ "গ্রঁ", "কোরিয়ান", "প্রি", "ফেটেল", "জার্মানির" ],
  "automaticKeyPhrases" : [ "" ]
}