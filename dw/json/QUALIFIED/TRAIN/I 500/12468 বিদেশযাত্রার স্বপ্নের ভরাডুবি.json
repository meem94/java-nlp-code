{
  "docID" : 12468,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিদেশযাত্রার-স্বপ্নের-ভরাডুবি/a-16348084",
  "title" : "বিদেশযাত্রার স্বপ্নের ভরাডুবি",
  "date" : "01.11.2012",
  "writter" : "",
  "categories" : [ "বিশ্ব" ],
  "article" : "অবৈধভাবে মালয়েশিয়া যাওয়ার পথে সমুদ্রে ডুবে যাওয়া ১২২ বাংলাদেশির এখনো কোনো খোঁজ মেলে নি৷ তাঁদের আত্মীয়স্বজন নিজ উদ্যোগে টেকনাফের শাহপরী দ্বীপ এলাকায় খোঁজাখুঁজি করে গত তিন দিনেও তাঁদের হদিস পান নি৷ পাচারকারী চক্র শনিবার মানে ঈদের দিন রাতে টেকনাফের কাটাবুনিয়া ঘাট থেকে ইঞ্জিন চালিত নৌকায় বা ট্রলারে করে এই হতভাগ্যদের মালয়েশিয়া নিয়ে যাওয়ার কথা বলে রওয়ানা হয়৷ মধ্য রাতের পর কোনো এক সময় তাঁদের ট্রলারটি ডুবে যায়৷ ট্রলারে মোট ১২৮ জন যাত্রী ছিলেন৷ প্রাণে বেঁচে যাওয়া আবুবকর সিদ্দিক নামে একজন জানিয়েছেন যে, তিনিসহ ছয়জন কোনোভাবে উপকূলে ফিরতে পেরেছেন৷ আর ১২২ জন ফিরতে পারেননি৷ যা ডয়চে ভেলেকে জানান বিজিবি'র টেকনাফ এলাকার কমান্ডর লে. কর্নেল মো. জাহিদ হাসান৷ তিনি জানান, এখনো তাঁদের কোনো খোঁজ পাওয়া যায়নি৷ দালালচক্র তাঁদের কাছ থেকে ২০ হাজার টাকা করে নিয়েছিল৷ বলেছিল, গভীর সমুদ্রে বড় জাহাজ অপেক্ষা করছে৷ ঐ জাহাজে করেই তাঁদের মালয়েশিয়া পাঠানো হবে৷ এদিকে, টেকনাফ থানায় নয়জন দালালকে আসামি করে একটি মামলা হয়েছে৷ তাঁদের কাউকে এখনো আটক করা যায়নি৷ তবে অপর একটি ইঞ্জিনচালিত নৌকাসহ সাতজনকে আটক করা হয়েছে৷ তাঁদের মধ্যে পাঁচজন মিয়ানমারের নাগিরক বলে জানিয়েছে পুলিশ৷ নিখোঁজ ১২২ জনের সবাই টেকনাফের সাবরাং এলাকার বাসিন্দা৷ সেখানে চলছে শোকের মাতম৷ আত্মীয়স্বজনের অভিযোগ, তাঁরা নিজেদের উদ্যোগে খোঁজাখুঁজি করলেও প্রসাশন তেমন কোনো উদ্যোগ নিচ্ছে না৷ কেউ কেউ দাবি করছেন যে, তাঁরা সমুদ্রে লাশ দেখেছেন৷ কিন্তু তাঁদের আত্মীয়স্বজনের লাশ না হওয়ায় তাঁরা সেই লাশগুলো আনেন নি৷ তাঁরা জানান, এই দালাল চক্র কম টাকায় মালয়েশিয়া পাঠানোর কথা বলে দীর্ঘ দিন ধরে এই প্রতারণা চালিয়ে আসছিল৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "টেকনাফ", "শাহপরী", "মালয়েশিয়া", "দালাল", "পাচারকারী চক্র" ],
  "automaticKeyPhrases" : [ "" ]
}