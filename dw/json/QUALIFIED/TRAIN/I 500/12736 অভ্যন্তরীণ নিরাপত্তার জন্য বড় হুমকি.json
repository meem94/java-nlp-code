{
  "docID" : 12736,
  "source" : "http://www.dw.com/",
  "lang" : "BN",
  "url" : "http://www.dw.com/bn/অভ্যন্তরীণ-নিরাপত্তার-জন্য-বড়-হুমকি/a-17679968",
  "title" : "অভ্যন্তরীণ নিরাপত্তার জন্য বড় হুমকি",
  "date" : "04.06.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "হবিগঞ্জের বনাঞ্চল থেকে বিপুল পরিমাণ অস্ত্র, সমরাস্ত্র এবং গোলাবারুদ উদ্ধারের ঘটনাকে বাংলাদেশের অভ্যন্তরীণ নিরাপত্তার জন্য বড় ধরণের হুমকি বলে মনে করেন নিরাপত্তা বিশ্লেষকরা৷ ২০০৪ সালে চট্টগ্রামে ১০ ট্রাক অস্ত্র আটকের পর মঙ্গলবার হবিগঞ্জের চুনারুঘাটে অস্ত্র, গোলাবারুদ উদ্ধারের ঘটনাটিই সবচেয়ে বড়৷ নিরাপত্তা বিশ্লেষক এবং সেন্টার ফর পিস এন্ড সিকিউরিটি স্টাডিজ এর প্রধান মেজর জেনারেল এম মুনীরুজ্জামান (অব.) ডয়চে ভেলেকে বলেন, ‘‘এখন পর্যন্ত যা খবর তাতে ঘটনা ভয়াবহ এবং গুরুতর৷ বাংকারে দীর্ঘদিন ধরে অস্ত্র এবং গোলাবারুদ মজুদ করা হয়েছে এবং এটা একটি বড় বিচ্ছিন্নতাবাদী গোষ্ঠীর কাজ৷ আর এ থেকে প্রমাণ হয় বাংলাদেশে বিচ্ছিন্নতাবাদী গোষ্ঠী তৎপর৷ ধারণা করা হয়েছিল চট্টগ্রামে ১০ ট্রাক অস্ত্র উদ্ধারের পর বাইরের বিচ্ছিন্তাবাদীরা এখানে আর নেই৷ তবে এখন তা ভুল প্রমাণিত হলো৷'' তিনি বলেন, বাংলাদেশের নিরাপত্তা ব্যবস্থায় কোনো ফাঁক থাকার সুযোগ নিচ্ছে তারা৷ সরকার যেসব কথা বলছে তার সঙ্গে পুরো প্রক্রিয়া সঠিকভাবে কাজ করছেনা৷ মুনীরুজ্জামান বলেন, ‘‘বাংলাদেশ-মিয়ানমার সীমান্তের সাম্প্রতিক ঘটনাও নিরাপত্তা ঝুঁকির মধ্যে ফেলেছে বাংলাদেশকে৷ মিয়ানমার যেভাবে স্থল এবং জলপথে মহড়া দিচ্ছে তাতে পরিস্থিতি অত সহজ মনে হয় না৷ সহজে পরিস্থিতি শান্ত হবে না৷'' বাংলাদেশের অভ্যন্তরে আইন-শৃংঙ্খলা বাহিনীর ওপর হামলা চালিয়ে আটক জঙ্গিদের ছিনিয়ে নেয়ার ঘটনা উল্লেখ করে দেশের অভ্যন্তরীণ নিরাপত্তা ব্যাপক ঝুঁকির মুখে রয়েছে বলেও তিনি মনে করেন৷ মুনীরুজ্জামান বলেন, ‘‘সংরক্ষিত সাতছড়ি বনাঞ্চলে যে বাংকার এবং যেধরণের অস্ত্র এবং গোলাবারুদ মিলেছে তাতে এটাকে দীর্ঘদিনের ঘাঁটি বলে মনে হচ্ছে এবং এটা বিছিন্নতাবাদী গ্রুপের কাজ৷'' উল্লেখ্য, সাতছড়ি সীমান্ত ঘেঁষে থাকা বনে এক সময় ‘অল ত্রিপুরা টাইগার ফোর্স' এটিটিএফ এর সদর দফতর ছিল৷ এই সংগঠনের সদস্যরা সাতছড়ি এলাকায় অপরহরণ এবং মুক্তিপণ আদায় করত৷ ২০১৩ সালের জুনে বাংলাদেশ এটিটিএফ এর প্রধান রঞ্জিত দেববর্মনকে ভারতের কাছে হস্তান্তর করার পর সংগঠনটি দুর্বল হয়ে পড়ে বলে জানা যায়৷ র‌্যাবের অভিযানে সেখানে এখন পর্যন্ত মোট সাতটি বাংকারের খোঁজ পাওয়া গেছে৷ এগুলো ৫০ থেকে ১০০ ফুট গভীর৷ সেখান থেকে বিপুল পরিমাণ রকেট লঞ্চার, ট্যাঙ্কবিধ্বংসী বিস্ফোরক, মর্টার শেল, রকেট লঞ্চারের চার্জারসহ সমরাস্ত্র উদ্ধার করা হয়েছে৷",
  "manualKeyPhrases" : [ "গোষ্ঠী", "গোলাবারুদ", "বিচ্ছিন্নতাবাদী", "নিরাপত্তা", "হুমকি", "অভ্যন্তরীণ", "অস্ত্র", "উদ্ধার" ],
  "automaticKeyPhrases" : [ "" ]
}