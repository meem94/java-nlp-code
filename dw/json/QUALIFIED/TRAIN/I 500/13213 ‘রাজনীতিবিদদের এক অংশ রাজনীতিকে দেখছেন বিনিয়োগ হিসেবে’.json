{
  "docID" : 13213,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজনীতিবিদদের-এক-অংশ-রাজনীতিকে-দেখছেন-বিনিয়োগ-হিসেবে/a-15841262",
  "title" : "‘রাজনীতিবিদদের এক অংশ রাজনীতিকে দেখছেন বিনিয়োগ হিসেবে’",
  "date" : "28.03.2012",
  "writter" : "",
  "categories" : [ "বিশ্ব" ],
  "article" : "বিনিয়োগ তুলতে গিয়েই তাঁরা দুর্নীতিতে জড়িয়ে পড়ছেন - একমই মনে করেন দুদক চেয়ারম্যান গোলাম রহমান৷ তিনি জানান, ক্ষমতায় থাকাকালে দুর্নীতির তথ্য-প্রমাণ সংগ্রহ করা কঠিন৷ একমাত্র ক্ষমতার বাইরে গেলেই তাঁদের দুর্নীতির তদন্ত হয়৷ বাংলাদেশে ২৬শে মার্চ, অর্থাৎ স্বাধীনতা দিবস থেকে শুরু হয়েছে দুর্নীতি প্রতিরোধ সপ্তাহ৷ দুদক চেয়ারম্যান গোলাম রহমান জাতীয় স্মৃতিসৌধে মুক্তিযুদ্ধের বীর শহিদদের স্মৃতির প্রতি শ্রদ্ধার্ঘ্য অর্পণের মধ্য দিয়ে এই সপ্তাহের উদ্বোধন করেন৷ তিনি ডয়চে ভেলেকে বলেন, দুর্নীতির কারণে ক্ষতিগ্রস্ত হচ্ছে দেশের সাধারণ মানুষ৷ আর এ কারণে দারিদ্র্য বিমোচন বাধাগ্রস্ত হচ্ছে৷ দেশের অর্থনীতি হচ্ছে ক্ষতিগ্রস্ত৷ তাই দুর্নীতির বিরুদ্ধে দেশের সবশ্রেণীর মানুষকে সচেতন করতেই দুর্নীতি প্রতিরোধ সপ্তাহ পালন করা হচ্ছে৷ তিনি বলেন, শুধুমাত্র দুর্নীতি দমন কমিশনের একার পক্ষে দুর্নীতি দমন সম্ভব নয়৷ এর জন্য প্রয়োজন সাধারণ মানুষের অংশগ্রহণ৷ গোলাম রহমান বলেন, ক্ষমতাবানরাই দুর্নীতি করেন৷ কারণ ক্ষমতা না থাকলে, দুর্নীতি সম্ভব নয়৷ আর বর্তমানে তিনি একশ্রেনীর রাজনীতিবিদদের রাজনীতিকে দেখছেন বিনিয়োগ হিসেবে৷ তাঁরা বিনিয়োগ তুলতে দুর্নীতির আশ্রয় নিচ্ছেন৷ প্রকৃত রাজনীতিবিদদরা রাজনীতি করলে এ সমস্যা হতো না৷ সরকারে থাকা ক্ষমতাসীনদের বিরুদ্ধে দুর্নীতির তদন্ত হয়না৷ ক্ষমতার বাইরের যাঁরা রয়েছেন, তাঁদের দুর্নীতির তদন্ত হয় - এমন অভিযোগের জবাবে দুদক চেয়ারম্যান বলেন, ক্ষমতায় থাকাকালে তাঁদের দুর্নীতির তথ্য-প্রমাণ জোগাড় করা কঠিন৷ তাই ক্ষমতার বাইরে গেলে তদন্ত করতে হয়৷ তবে তিনি বলেন, দুর্নীতি কখনো তামাদি হয়না৷ দুর্নীতিবাজকে একদিন না একদিন ধরা পড়তেই হয়৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "দারিদ্র্য", "স্বাধীনতা দিবস", "দুদক", "বিনিয়োগ", "ক্ষমতা", "গোলাম রহমান", "রাজনীতি", "দুর্নীতি" ],
  "automaticKeyPhrases" : [ "" ]
}