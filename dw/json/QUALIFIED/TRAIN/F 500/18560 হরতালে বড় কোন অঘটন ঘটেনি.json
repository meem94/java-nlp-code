{
  "docID" : 18560,
  "source" : "http://www.dw.com/",
  "lang" : "BN",
  "url" : "http://www.dw.com/bn/হরতালে-বড়-কোন-অঘটন-ঘটেনি/a-15409031",
  "title" : "হরতালে বড় কোন অঘটন ঘটেনি",
  "date" : "22.09.2011",
  "writter" : "",
  "categories" : [ "বিশ্ব" ],
  "article" : "বিএনপি-জামাতের ডাকে পালিত হরতালে যানবাহন চলাচল ছিল স্বাভাবিকের চেয়ে কম৷ বিএনপি'র অভিযোগ, তাদের নেতা-কর্মীদের রাস্তায় দাঁড়াতে দেয়া হয়নি৷ আওয়ামী লীগ বলেছে, জনগণ এই হরতালের সঙ্গে নেই৷ সকাল ৬টা থেকে বিকেল ৫টা পর্যন্ত এই হরতালে পুলিশ ছিল সক্রিয়৷ বিএনপির নেতা-কর্মীরা রাজধানীর যেখানেই মিছিল পিকেটিং করতে গেছেন সেখানেই পুলিশি বাধার মুখে পড়েছেন৷ জামায়াত নেতা-কর্মীরাও তেমন সুবিধা করতে পারেননি৷ আর নয়াপল্টনে বিএনপির কেন্দ্রীয় কার্যালয় ছিল বরাবরের মত অবরুদ্ধ৷ পুলিশ বিএনপির কার্যালয়ে কোন নেতা-কর্মীকে ঢুকতে দেয়নি৷ বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবী করেছেন, পুলিশ তাদের সঙ্গে অমানবিক আচরণ করেছে৷ তবে পুলিশের উপ কমিশনার মেহেদী হাসান জানান, জোর করে হরতাল পালনে তারা বাধা দিয়েছেন৷ এদিকে হরতালের বিরুদ্ধে ঢাকায় মিছিল করেছে আওয়ামী লীগ ও তার অঙ্গসংগঠনের নেতা-কর্মীরা৷ আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, তেল-গ্যাসের কথা মুখে বলা হলেও এই হরতাল যুদ্ধাপরাধীদের রক্ষার জন্য করা হয়েছে৷  এটি খালেদা জিয়ার ব্যক্তিগত হরতাল৷ হরতালে রাজধানীতে যানবাহন চলাচল ছিল স্বাভাবিকের চেয়ে কম৷ দূরপাল্লার বাস-মিনিবাস না চললেও ট্রেন চলেছে৷ সরকারি অফিস আদালত খোলা থাকলেও কাজকর্ম হয়েছে কম৷ প্রধান সড়কের দোকানপাট খোলেনি৷ অন্যদিকে যশোরে বিএনপির মিছিলে বোমা হামলার প্রতিবাদে সেখানে শনিবার আধাবেলার হরতাল ডাকা হয়েছে৷ ওইদিন সারাদেশে প্রতিবাদ কর্মসূচি পালন করবে বিএনপি৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক  ",
  "manualKeyPhrases" : [ "বিএনপি", "যানবাহন", "আওয়ামী", "লীগ", "হরতাল" ],
  "automaticKeyPhrases" : [ "" ]
}