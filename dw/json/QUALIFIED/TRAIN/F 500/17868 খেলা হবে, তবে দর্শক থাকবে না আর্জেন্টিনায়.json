{
  "docID" : 17868,
  "source" : "http://www.dw.com/",
  "lang" : "BN",
  "url" : "http://www.dw.com/bn/খেলা-হবে-তবে-দর্শক-থাকবে-না-আর্জেন্টিনায়/a-16995328",
  "title" : "খেলা হবে, তবে দর্শক থাকবে না আর্জেন্টিনায়",
  "date" : "04.08.2013",
  "writter" : "",
  "categories" : [ "খেলাধুলা" ],
  "article" : "শনিবার থেকে ফুটবল মৌসুম শুরু আর্জেন্টিনায়৷ শুরুটা হচ্ছে অদ্ভুত এক নিয়মে৷ গ্যালারিতে দর্শক নিষিদ্ধ করেছে আর্জেন্টিনা ফুটবল অ্যাসোসিয়েশন৷ পুরো মৌসুম নয়, আপাতত আগামী দু’সপ্তাহ খেলা হবে এ নিয়মে৷ আর্জেন্টিনার ফুটবল মাঠে হাঙ্গামা লেগেই আছে৷ দর্শকদের মধ্যে মারামারি হালে প্রায় নিয়মিত ঘটনা হয়ে দাঁড়িয়েছে৷ গতমাসে এক প্রাক মৌসুম ম্যাচে দর্শকদের মারামারিতে দু'জন মারা যান৷ দু'জনই বুইনস আইরেসের বোকা জুনিয়র্স ক্লাবের সমর্থক৷ সান লরেনজোর বিপক্ষে ম্যাচ শেষের সহিংসতায় দুটি তাজা প্রাণ যাবার পরই নড়ে চড়ে বসে আর্জেন্টিনা ফুটবল অ্যাসোসিয়েশন (এএফএ)৷ তাদের সিদ্ধান্ত, দেশের ফুটবল থেকে সহিংসতা কমাতে সবচেয়ে কঠোর পদক্ষেপ নিতে হবে৷ তাই প্রথম দু'সপ্তাহে গ্যালারিতে কোনো দর্শক ঢুকতে দেয়া হবেনা৷ খেলা দেখবেন শুধু ক্লাব কর্মকর্তারা৷ শুধু স্থানীয় ক্লাবের সমর্থকদের নিষিদ্ধ করা হচ্ছে শুরুতে৷ তারপর থেকে অতিথি দলের দর্শকদেরও আর ঢুকতে দেয়া হবেনা মাঠে৷ জমজমাট খেলা হচ্ছে, কিন্তু গ্যালারিতে বসে থাকবেন কর্মকর্তারা, একজনও দর্শক নেই – কী অদ্ভুত, তাই না! এএফএ-কে এমন কঠোর অবস্থান নিতে হচ্ছে বাধ্য হয়ে৷ মাঠের হাঙ্গামা কমাতে এতদিন কোনো ব্যবস্থা না নেয়ায় সমালোচনা হচ্ছিল দেশের ফুটবলের সর্বোচ্চ সংস্থার৷ অবশেষে মাঠে শান্তিপূর্ণ পরিবেশে খেলার নিশ্চয়তা পেতে দর্শকশূন্য গ্যালারিতে খেলা আয়োজনের কথা ভাবছে তারা৷ সরকারেরও সমর্থন আছে তাতে৷ এসিবি/ডিজি (এপি)",
  "manualKeyPhrases" : [ "মারামারি", "দর্শক", "আর্জেন্টিনা", "খেলা", "ফুটবল" ],
  "automaticKeyPhrases" : [ "" ]
}