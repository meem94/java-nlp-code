{
  "docID" : 18360,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকার-বাইরে-ক্রিকেটের-উন্নয়নে-আগ্রহী-নন-কর্মকর্তারা/a-15600901",
  "title" : "‘ঢাকার বাইরে ক্রিকেটের উন্নয়নে আগ্রহী নন কর্মকর্তারা’",
  "date" : "14.12.2011",
  "writter" : "",
  "categories" : [ "খেলাধুলা" ],
  "article" : "পাকিস্তানের সঙ্গে গত কদিন ধরে বাংলাদেশ যে ক্রিকেট খেলছে তাতে মোটেই খুশি নন ক্রিকেটভক্তরা৷ পাকিস্তানের বিরুদ্ধে বাংলাদেশ জয় না পেতে পারে৷ কিন্তু তারা চান একটু ভাল খেলুক টাইগাররা৷ কিন্তু সেটাও হচ্ছে না৷ স্বভাবতই হতাশ ক্রিকেট অনুরাগীরা৷ বিশেষ করে, চট্টগ্রাম টেস্টে বাংলাদেশের ওভাবে হারাটা অনেকে মেনে নিতে পারছেন না৷ ফলে তারা চেষ্টা করছেন কারণ খোঁজার৷ এরই মধ্যে অবশ্য অধিনায়ক মুশফিকুর রহিম একটা কারণের কথা বলেছেন৷ আর সেটা হচ্ছে, ঘরোয়া ক্রিকেটে সমস্যা৷ তবে এই কারণটা যে নতুন তা নয়৷ ক্রিকেট কর্মকর্তারাও সেটা জানেন এবং উপলব্ধি করেন যে, হ্যাঁ ঘরোয়া ক্রিকেটের উন্নতি করতে হবে৷ কিন্তু তারপরও কাজের কাজ হচ্ছে না৷ তাহলে সমস্যাটা কোথায়? অনেকদিন ধরে ক্রিকেট কাভার করছেন সাংবাদিক আবু সাদাত৷ কাজ করছেন একটি বেসরকারি টিভি চ্যানেলে৷ তিনি বললেন, ক্রিকেট বোর্ডে যারা বসে আছেন তারা সাধারণত আন্তর্জাতিক টুর্নামেন্ট নিয়ে ব্যস্ত থাকতে চান৷ কারণ সেগুলোতে আর্থিকভাবে লাভবান হওয়া যায়৷ অন্যদিকে ঘরোয়া ক্রিকেট বা ঢাকার বাইরের ক্রিকেট নিয়ে কাজ করাটা যেমন কষ্টের, তেমনি আর্থিক সুবিধাটাও নেই৷ ফলে সেদিকে নজর দিতে আগ্রহী হন না বোর্ড কর্মকর্তারা৷ প্রতিবেদন: জাহিদুল হক সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "আবু সাদাত", "জয়", "টুর্নামেন্ট", "ক্রিকেট" ],
  "automaticKeyPhrases" : [ "" ]
}