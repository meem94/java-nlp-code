{
  "docID" : 17318,
  "source" : "http://www.dw.com/",
  "lang" : "BN",
  "url" : "http://www.dw.com/bn/মমতার-চরিত্রে-অভিনয়-বদলে-দিয়েছে-জীবন/a-15889334",
  "title" : "‘মমতার চরিত্রে অভিনয় বদলে দিয়েছে জীবন’",
  "date" : "18.04.2012",
  "writter" : "",
  "categories" : [ "বিনোদন" ],
  "article" : "গ্রুপ থিয়েটারের অভিনেত্রী হিসেবে তাঁর প্রতিভা স্বীকৃতি পেয়েছিল আগেই, কিন্তু জনপ্রিয়তা পেলেন যাত্রাপালায় মমতা বন্দ্যোপাধ্যায়ের চরিত্রে অভিনয় করে৷ তিনি আর কেউ নন৷ তিনি রুমা চক্রবর্তী৷ যাত্রা নয়, মমতা বন্দ্যোপাধ্যায়ের চরিত্রে রুমা চক্রবর্তী নির্বাচিত হয়েছিলেন একটি সিনেমার জন্য৷ কার চরিত্রে অভিনয় করতে হবে, সেটা অবশ্য তাঁকে বলা হয়নি৷ অডিশনের সময় বলা হয়েছিল, একটি দৃশ্য অভিনয় করে দেখাতে, যেখানে একজন মহিলা কারও উপর রেগে গিয়ে তাকে একটা চড় মারছেন৷ কোলাঘাটের মেয়ে রুমার বাবার একটি নাটকের দল আছে৷ প্রোগ্রেসিভ থিয়েটার গ্রুপ৷ সেখানেই মাত্র সাড়ে তিন বছর বয়সে তাঁর অভিনয়ের হাতেখড়ি৷ তারপর বাংলা গ্রুপ থিয়েটারের একাধিক আসরে অভিনয় করেছেন রুমা৷ বহু পুরস্কারও পেয়েছেন৷ কিন্তু পেশাদার অভিনেত্রী হবেন, সেটা কোনওদিন ভাবেননি৷ যে কারণে স্কুল শিক্ষিকার পেশা বেছে নিয়েছিলেন৷ কিন্তু মমতার চরিত্রে অভিনয়ের সুযোগ পাওয়াটাই সব পরিকল্পনা বদলে দিল৷ নানা কারণে সেই সিনেমা শেষ হয়নি এখনও, কিন্তু তার আগেই এসে গেল যাত্রায় অভিনয়ের প্রস্তাব৷ বাংলার ক্ষমতায় এবার মমতা – এই পালাটি নিয়ে গত এক বছরে বাংলার গ্রামে গঞ্জে ঘুরেছে রুমার যাত্রার দল, এবং দারুণ সাড়া পেয়েছে৷ প্রতিটা অভিনয়ের শেষে মানুষ এসে যেভাবে তাঁকে সংবর্ধিত করেছেন, তাতে রুমা বুঝতে পেরেছেন, মমতা বন্দ্যোপাধ্যায় মানুষের মনে কতটা জায়গা করে নিয়েছেন৷ এই পালার কারণে একাধিকবার বিপদও হয়েছে রুমার৷ একবার মেদিনীপুরে কিছু লোক তাঁকে জোর করে ধরে নিয়ে যেতে এসেছিল৷ অবশ্যই রুমা নয়, তারা খুঁজছিল মমতা বন্দ্যোপাধ্যায়কে৷ সেবার বিশাল পুলিশবাহিনি পাঠিয়ে রুমাকে উদ্ধার করতে হয়৷ যাত্রার মরশুম শেষ হওয়ার পর রুমা এখন আবার ব্যস্ত নিজের নাচের স্কুল নিয়ে৷ কিন্তু তৈরি আছেন, ডাক পড়লেই আবার পা বাড়াবেন পথে৷ প্রতিবেদন: শীর্ষ বন্দ্যোপাধ্যায় সম্পাদনা: দেবারতি গুহ",
  "manualKeyPhrases" : [ "মমতা", "বন্দ্যোপাধ্যায়", "চক্রবর্তী", "যাত্রা", "রুমা" ],
  "automaticKeyPhrases" : [ "" ]
}