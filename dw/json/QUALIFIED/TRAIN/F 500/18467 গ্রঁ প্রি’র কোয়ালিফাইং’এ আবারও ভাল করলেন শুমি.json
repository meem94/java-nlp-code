{
  "docID" : 18467,
  "source" : "http://www.dw.com/",
  "lang" : "BN",
  "url" : "http://www.dw.com/bn/গ্রঁ-প্রির-কোয়ালিফাইংএ-আবারও-ভাল-করলেন-শুমি/a-15833444",
  "title" : "গ্রঁ প্রি’র কোয়ালিফাইং’এ আবারও ভাল করলেন শুমি",
  "date" : "24.03.2012",
  "writter" : "",
  "categories" : [ "খেলাধুলা" ],
  "article" : "আবারও ম্যাকলারেনের আধিপত্য৷ মরসুমের দ্বিতীয় গ্রঁ প্রি’র কোয়ালিফাইং’এ প্রথম দুটো স্থান দখল করে নিয়েছেন দুই ব্রিটিশ - লিউইস হ্যামিল্টন আর জেনসন বাটন৷ শনিবার ফর্মুলা ওয়ান মোটর দৌড়ের মালয়েশিয়ান সংস্করণের বাছাই পর্বে হ্যামিল্টন টানা দ্বিতীয়বার প্রথম হলেন৷ সপ্তাহ খানেক আগে অস্ট্রেলিয়াতেও তিনি শীর্ষস্থান দখল করেছিলেন৷ তবে মূল পর্বে গিয়ে তিনি হয়েছিলেন তৃতীয়৷ আর ম্যাকলারেন দলে হ্যামিল্টনের সঙ্গী বাটন চূড়ান্ত বিজয় অর্জন করেন৷ এদিকে কোয়ালিফাইং'এ আবারও চমক দেখালেন সাতবারের বিশ্বচ্যাম্পিয়ন জার্মানির মিশায়েল শুমাখার৷ তিনি তাঁর মার্সিডিজ গাড়িটি নিয়ে হয়েছেন তৃতীয়৷ অস্ট্রেলিয়ায় তিনি ছিলেন চতুর্থ স্থানে৷ গাড়িদৌড়ে জার্মানির আরেক তারকা এবং গত দুবারের বিশ্বচ্যাম্পিয়ন সেবাস্টিয়ান ফেটেল হয়েছেন ষষ্ঠ৷ অস্ট্রেলিয়াতেও তিনি একই স্থানে থেকে বাছাই পর্ব শেষ করেছিলেন৷ পরে মূল দৌড়ে গিয়ে তিনি দ্বিতীয় হন৷ অবশ্য গত দুবারের চ্যাম্পিয়ন যিনি তাঁর পক্ষে দ্বিতীয় হওয়াটাও একটা পরাজয়ই বটে৷ মরসুম শুরুর আগে অনেকেই বলাবলি করছিলেন, এবারও হয়তো ফেটেলই সেরা হবেন৷ ফলে ফর্মুলা ওয়ানের মজাটাই নষ্ট হয়ে যাওয়ার আশঙ্কা করছিলেন কেউ কেউ৷ বছরের প্রথম গ্রঁ প্রি'তে অবশ্য সেরকম কোনো লক্ষণ দেখা যায়নি৷ দ্বিতীয় খেলার বাছাইতেও ফেটেলের এমন অবস্থান বলে দিচ্ছে পুরো বছরটা হয়তো চমকেই কাটবে৷ এবার ফর্মুলা ওয়ানে মোট ২০টি রেস হবে৷ যার শেষটি হবে ব্রাজিলের সাও পাওলো'তে, নভেম্বরের ২৩ থেকে ২৫ তারিখ৷ আর মালয়েশিয়ার পর চীনের সাংহাই'তে এপ্রিলের ১৩ থেকে ১৫ তারিখে বসবে গাড়িদৌড়ের পরবর্তী আসর৷ প্রতিবেদন: জাহিদুল হক সম্পাদনা: অরুণ শঙ্কর চৌধুরী",
  "manualKeyPhrases" : [ "কোয়ালিফাইং", "ফর্মুলা ওয়ান", "লিউইস হ্যামিল্টন", "সেবাস্টিয়ান ফেটেল", "গ্রঁ প্রি", "জেনসন বাটন", "মালয়েশিয়ান" ],
  "automaticKeyPhrases" : [ "" ]
}