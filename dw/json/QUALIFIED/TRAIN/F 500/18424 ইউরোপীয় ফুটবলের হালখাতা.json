{
  "docID" : 18424,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরোপীয়-ফুটবলের-হালখাতা/a-15081873",
  "title" : "ইউরোপীয় ফুটবলের হালখাতা",
  "date" : "17.05.2011",
  "writter" : "",
  "categories" : [ "খেলাধুলা" ],
  "article" : "মরশুম শেষ হতে চলেছে৷ ইউরোপের ফুটবল মহাশক্তিরা এখন লিগ শেষ করে শিরোপা বাঁটছে৷ কাপ কি শীল্ড ধুয়ে-পুঁছে শো’কেসে ভরছে ক্লাবগুলো৷ ইংল্যান্ডে ম্যানচেস্টার ইউনাইটেড এবার রেকর্ড ১৯ নম্বর টাইটেল ঘরে তুলেছে শেষমেষ ব্ল্যাকবার্ন রোভার্স'এর সঙ্গে ১-১ গোলে ড্র করে৷ ওদিকে ম্যানচেস্টার সিটি স্টোক সিটি'কে ১-০ গোলে হারিয়ে এফএ কাপটি হস্তগত করেছে৷ এটা হল ৩৫ বছর পরে তাদের প্রথম শিরোপা৷ কাজেই ম্যানচেস্টার শহরের ফুটবলপ্রেমীদের কাছে সীজনটি চিরকালের জন্য স্মরণীয় হয়ে থাকবে৷ গতবছরের প্রিমিয়ার লিগ চ্যাম্পিয়ন চেলসি এবার খুব সম্ভবত রানার্স-আপ হচ্ছে৷ সেকেন্ড ডিভিশনে নামছে ওয়েস্ট হ্যাম এবং আরো দু'টি দল, যাদের নাম আগামী রবিবারের খেলার পর জানা যাবে৷ স্পেনে শিরোপা জিতেছে বার্সেলোনা, দ্বিতীয় স্থানে রিয়াল মাদ্রিদ৷ তৃতীয় ভ্যালেন্সিয়া৷ রিয়ালের ক্রিস্টিয়ানো রোনাল্দো এই মরশুমে স্প্যানিশ লিগে গোল করেছে ৩৮টি, এবং সব মিলিয়ে ৫১টি৷ লিগ ট্যালিতে সে এখন লা লিগার সর্বকালের সেরাদের সঙ্গে এক পর্যায়ে৷ ইটালিতে এসি মিলান গত সপ্তাহেই ক্যা'লিয়ারি'কে ৪-১ গোলে হারিয়ে স্কুদেত্তো'টি হস্তগত করে৷ নেদারল্যান্ডস'এ আয়াক্স অ্যামস্টারডাম ২০০৪ সালের পর আবার চ্যাম্পিয়ন হয়েছে৷ ফ্রান্সে লিগ জিতেছে লিল৷ জার্মানিতে বোরুসিয়া ডর্টমুন্ড কোচ ইয়ুর্গেন ক্লপ'এর প্রেরণায় একটি আশ্চর্য সীজন খেলে বুন্ডেসলিগা চ্যাম্পিয়ন হবার পর ডর্টমুন্ডে এখনও পার্টি চলেছে৷ ওদিকে ডর্টমুন্ড আগামী মঙ্গলবার একটি বাছাই ‘জাপানি' দলের বিরুদ্ধে প্রদর্শনী ম্যাচ খেলবে সুনামি-বিধ্বস্তদের সাহায্যের জন্য৷ উদ্যোগটা বুন্ডেসলিগার তিন জাপানি খেলোয়াড়ের৷ তবে বাজার গরম করা আসল খবর হল, ফ্রাঙ্কফুর্ট দ্বিতীয় ডিভিশনে নেমে যাবার পর তাদের ক্যারিসমাটিক কোচ ক্রিস্টফ ডাউম'কে বিদায় নিতে হয়েছে৷ প্রতিবেদন: অরুণ শঙ্কর চৌধুরী সম্পাদনা: জাহিদুল হক",
  "manualKeyPhrases" : [ "মিলান", "লিল", "বার্সেলোনা", "ম্যানচেস্টার ইউনাইটেড", "ডর্টমুন্ড" ],
  "automaticKeyPhrases" : [ "" ]
}