{
  "docID" : 17700,
  "source" : "http://www.dw.com/",
  "lang" : "BN",
  "url" : "http://www.dw.com/bn/শচীনের-প্রস্তাব-খারিজ-করে-দিল-আইসিসি/a-15409000",
  "title" : "শচীনের প্রস্তাব খারিজ করে দিল আইসিসি",
  "date" : "22.09.2011",
  "writter" : "",
  "categories" : [ "খেলাধুলা" ],
  "article" : "পঞ্চাশ ওভারের ক্রিকেটের যেসব পরিবর্তনের প্রস্তাব দিয়েছিলেন শচীন তেন্ডুলকর, সেসব খারিজ করে দিলেন আইসিসি প্রধান হারুন লোর্গাট৷ প্রথাগত ৫০ ওভার কিংবা সদ্যোজাত বিশ ওভারের মাঝখানে একদিনের ক্রিকেটকে রাখতে চেয়েছিলেন শচীন৷ ভারতের কিংবদন্তি এই ক্রিকেটারের ক্রিকেট ক্যারিয়ার আর বেশি দিন নেই৷ যেকোন সময়েই তিনি ঘোষণা করতে পারেন তাঁর অবসরের৷ তার আগে ক্রিকেটীয় ব্যকরণে কিছু পরিবর্তন আনতে চেয়েছিলেন শচীন৷ বলেছিলেন প্রথাগত ৫০ ওভারের নয়, একদিনের খেলা হোক ২৫ ওভারের৷ কিন্তু আইসিসি মনে করছে, ৫০ ওভারের খেলার পদ্ধতিটাই সঠিক৷ টি টোয়েন্টি বা বিশ ওভারের বিশ্বকাপের সরকারিভাবে উদ্ঘাটন হল বুধবার৷ এবারের আয়োজক দেশ শ্রীলঙ্কা৷ শ্রীলঙ্কার রাজধানী কলম্বোতে সেই উদ্ঘাটন অনুষ্ঠানের সাইডলাইনে আইসিসি প্রধান লোর্গাট জানিয়ে দিলেন, শচীনের প্রস্তাব রাখা যাচ্ছে না৷ গত ওয়ান ডে বিশ্বকাপের সময় শচীনের সঙ্গে তাঁর কথা হয়েছিল বলে জানান লোগার্ট৷ অনেক আগে থেকেই শচীন এই নতুন ধাঁচের ওয়ান ডে খেলার কথা বলে আসছিলেন৷ গত বিশ্বকাপের সময় লোর্গাটের সঙ্গে তাঁর আলোচনার সময় তিনি লিখিত আকারে নিজের প্রস্তাবখানা আইসিসি-র কাছে  পেশ করেন৷ তাতে বলা হয়েছিল, একদিনের খেলায় পঁচিশ ওভার করে খেলা হলে খেলাটি আরও মনোগ্রাহী হবে৷ সেইসঙ্গে নয়ের দশকে চলতি একদিনের ক্রিকেটে পাওয়ার প্লে ফিরিয়ে আনার প্রস্তাবও করেছিলেন শচীন৷ কিন্তু, সেসবের কোনটাই আপাতত না-পসন্দ আইসিসি-র৷ লোর্গাট যে কারণে ব্যাখ্যা দিতে গিয়ে বলেছেন, ৫০ ওভারের খেলার যে পদ্ধতি এই মুহূর্তে বজায় রয়েছে, তা ক্রিকেট বিশ্বে দারুণ জনপ্রিয়৷ সেখানেই শেষ নয়, বাণিজ্যিক দৃষ্টিভঙ্গিতেও এই খেলার যে উত্তেজক দিকটি রয়েছে, তা বানচাল করার কোন অর্থ নেই৷ তাই এখনই সেটাকে বদলানোর কোনরকম প্রয়োজন আছে বলে মনে করছে না আইসিসি৷ প্রতিবেদন: সুপ্রিয় বন্দ্যোপাধ্যায় সম্পাদনা: আব্দুল্লাহ আল-ফারূক  ",
  "manualKeyPhrases" : [ "শচীন", "আইসিসি", "তেন্ডুলকর", "পরিবর্তন", "ক্রিকেট", "প্রস্তাব" ],
  "automaticKeyPhrases" : [ "" ]
}