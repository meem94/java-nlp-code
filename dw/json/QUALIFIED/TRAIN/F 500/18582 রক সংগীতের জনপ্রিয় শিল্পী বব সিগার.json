{
  "docID" : 18582,
  "source" : "http://www.dw.com/",
  "lang" : "BN",
  "url" : "http://www.dw.com/bn/রক-সংগীতের-জনপ্রিয়-শিল্পী-বব-সিগার/a-15923416",
  "title" : "রক সংগীতের জনপ্রিয় শিল্পী বব সিগার",
  "date" : "03.05.2012",
  "writter" : "Debarati Guha",
  "categories" : [ "বিনোদন" ],
  "article" : "বহুমুখী প্রতিভার অধিকারী মার্কিন এই সংগীত তারকা প্রায় পাঁচ দশক যাবৎ পেয়ে আসছেন সাফল্য ও জনপ্রিয়তা৷ ৭০ ও ৮০-র দশকে ‘হার্টল্যাণ্ড রক’ সংগীতাঙ্গনের অন্যতম জনপ্রিয় শিল্পী হিসেবে খ্যাত বব সিগার একাধারে গীতিকার, সুরকার, গায়ক, গিটার ও পিয়ানো বাদক৷ সমাজ, স্বপ্ন আর ভালবাসা নিয়ে ব্যালাড আঙ্গিকের বহু গান তিনি উপহার দিয়েছেন তাঁর অসংখ্য মুগ্ধ অনুরাগীদের৷ ষাটের দশকের শেষার্ধ থেকেই সংগীত শিল্পী হিসেবে তাঁর জন্মস্থান ডেট্রয়েট-এ বিপুল প্রশংসা ও জনপ্রিয়তা পেয়েছেন বব সিগার৷ ১৯৭৬ সালে তাঁর অ্যালবাম ‘নাইট মুভস' তাঁকে এনে দেয় আন্তর্জাতিক খ্যাতি৷ এই অ্যালবামের একই নামের গানটি অ্যামেরিকার ‘বিলবোর্ড' হিট গানের তালিকায় ৪ নম্বর স্থান অধিকার করে৷ বব সিগার এর জন্ম ১৯৪৫ সালের ৬ মে, ডেট্রয়েট শহরে৷ বাবা ছিলেন চাকরিজীবী ও অপেশাদার সংগীত শিল্পী৷ ছোট বেলা থেকেই বাবার কাছে ক্ল্যারিনেট, গিটার ও পিয়ানোয় তাঁর হাতেখড়ি৷ ১৫ বছর বয়সে সংগীত গোষ্ঠী ‘দ্য ডেসিবেলস'এ যোগ দেন তিনি৷ আর সেই থেকে শুরু হয় তাঁর সংগীত জীবন৷ ১৬ বছর বয়সে রচনা করেন তাঁর প্রথম সংগীত৷ ৬৮ সালে ‘ব়্যামব্লিন গ্যামব্লিন ম্যান' অ্যালবামের মধ্য দিয়ে রক সংগীতাঙ্গনে তাঁর সফল আত্মপ্রকাশ৷ কলেজ শিক্ষা শেষ করার পর ৭৩ সালে গঠন করেন ‘দ্য সিলভার বুলেট ব্যান্ড'৷  তারপর থেকেই একের পর এক হিট অ্যালবাম বেরোয় বাজারে৷ ৬৭ বছর বয়স্ক বব সিগার এর দীর্ঘ ধারাবাহিক সংগীত জীবনে বিরতি ঘটেনি৷ তাঁর দক্ষ ও সৃজনশীল সঙ্গীত আজো মুগ্ধ করে অসংখ্য অনুরাগীদের৷ বহু খ্যাতিমান সংগীত শিল্পী কণ্ঠ মিলিয়েছেন তাঁর সাথে, গেয়েছেন তাঁর গান৷ এ অবধি বিশ্বব্যাপী পাঁচ কোটিরও বেশি অ্যালবাম বিক্রি হয়েছে তাঁর ৷ ২০০৪ সালে ‘রক অ্যান্ড রোল হল অফ ফেম' এ অভিষিক্ত হয়েছেন বব সিগার৷ প্রতিবেদন: মারুফ আহমদ সম্পাদনা: সঞ্জীব বর্মন",
  "manualKeyPhrases" : [ "বব", "রক", "সিগার", "জনপ্রিয়", "সংগীত", "শিল্পী" ],
  "automaticKeyPhrases" : [ "" ]
}