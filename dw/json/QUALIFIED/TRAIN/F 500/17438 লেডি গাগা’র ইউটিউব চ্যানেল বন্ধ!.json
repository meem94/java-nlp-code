{
  "docID" : 17438,
  "source" : "http://www.dw.com/",
  "lang" : "BN",
  "url" : "http://www.dw.com/bn/লেডি-গাগার-ইউটিউব-চ্যানেল-বন্ধ/a-15237067",
  "title" : "লেডি গাগা’র ইউটিউব চ্যানেল বন্ধ!",
  "date" : "15.07.2011",
  "writter" : "",
  "categories" : [ "বিনোদন" ],
  "article" : "মার্কিন পপ সংগীত তারকা লেডি গাগা’র মধ্যে অনেকে বলিউডি একটা ভাব খুঁজে পান৷ বলিউড নায়িকারা যেমন বেশ রংচঙা পোশাকে নৃত্য পরিবেশনে অভ্যস্ত, গাগা’র মধ্যেও সেই লক্ষণটা প্রবল৷ এই অদ্ভুত বেশভূষা তাঁকে ব্যাপক জনপ্রিয় করে তুলেছে৷ ইন্টারনেটে জনপ্রিয়তার বিচারে গাগা'র আশেপাশে অন্য কোন সংগীত তারকাকে খুঁজে পাওয়া মুশকিল৷ টুইটারে গাগা ভক্তের সংখ্যা এক কোটি দশ লাখের বেশি৷ ইউটিউবে তাঁর সংগীত পরিবেশনা উপভোগ করেছেন অন্তত ৪০ কোটি ভক্ত৷ কিন্তু একি, সেই ইউটিউব'ই কিনা গাগা'র আনুষ্ঠানিক ভিডিও চ্যানেলটি বন্ধ করে দিল! বৃহস্পতিবার লেডি গাগা'র ইউটিউব চ্যানেলে একটি বার্তা জুড়ে দেয় কর্তৃপক্ষ৷ সেখানে লেখা, ‘‘একাধিক বা ব্যাপক কপিরাইট লঙ্ঘনের দায়ে এই অ্যাকাউন্টটি সাময়িকভাবে বন্ধ রাখা হয়েছে''৷ ঘটনা হচ্ছে, সম্প্রতি জাপান সফরে গিয়ে কপিরাইট জটিলতায় পড়েছিলেন লেডি গাগা৷ সেই জের ধরেই ইউটিউব সম্ভবত তাঁর অ্যাকাউন্টটি সাময়িকভাবে বন্ধ করে দেয়৷ তবে, এই বিষয়ে আনুষ্ঠানিক কোন বক্তব্য প্রকাশ করেনি ইউটিউব'এর মালিকপক্ষ গুগল৷ বরং তাদের কথা হচ্ছে, একক কোন সংগীত বা অ্যাকাউন্ট নিয়ে মন্তব্য করা তাদের ধাতে নেই৷ বেচারা লেডি গাগা, ইন্টারনেটে ব্যাপক জনপ্রিয় হলেও ইউটিউব তাকে একেবারেই পাত্তা দিল না৷ যাহোক, শুক্রবার কিন্তু আবারো প্রবেশ করা গেছে লেডি গাগা'র আনুষ্ঠানিক ইউটিউব চ্যানেলে৷ তবে, জার্মানি থেকে এই চ্যানেলের অধিকাংশ গানই দেখা সম্ভব হয়নি৷ কোন গানের লিংকে ক্লিক করলেই দেখা যাচ্ছে, কপিরাইট সংক্রান্ত জটিল বার্তা৷ শেষ করার আগে, জুড়ে দেওয়া যাক ফেসবুক পরিসংখ্যান৷ লেডি গাগা'র ফেসবুক ভক্তের সংখ্যা ৪০,৫৪৩,৮৫৩৷ তাঁর খুব কাছে যে সংগীত তারকা রয়েছেন, তিনি শাকিরা৷ ভক্তের সংখ্যা ৩৬,৯১৮,১৮২৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "লেডি গাগা", "ফেসবুক", "বলিউড", "ইউটিউব", "সংগীত", "জাপান", "কপিরাইট" ],
  "automaticKeyPhrases" : [ "" ]
}