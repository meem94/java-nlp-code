{
  "docID" : 17699,
  "source" : "http://www.dw.com/",
  "lang" : "BN",
  "url" : "http://www.dw.com/bn/টেস্টে-১৫-হাজার-রান-করে-দেখিয়ে-দিলেন-তেন্ডুলকর/a-15519783",
  "title" : "টেস্টে ১৫ হাজার রান করে দেখিয়ে দিলেন তেন্ডুলকর",
  "date" : "09.11.2011",
  "writter" : "",
  "categories" : [ "খেলাধুলা" ],
  "article" : "ভারতীয় ক্রিকেটার শচীন তেন্ডুলকর টেস্ট ম্যাচে সংগ্রহ করলেন ১৫ হাজার রান৷ টেস্ট ক্রিকেটের ইতিহাসে, এই প্রথম কোন ব্যাটসম্যান এতো রান সংগ্রহ করলো৷ ওদিকে, ওয়েস্ট ইন্ডিজের সঙ্গে প্রথম টেস্ট ম্যাচটি জিতে গেল ভারত৷ টেস্ট ক্রিকেটে শচীন তেন্ডুলকর'এর ব্যক্তিগত স্কোর ১৫ হাজারের কোটা পার হতেই, নিজের হেলমেট খুলে, ব্যাট নেড়ে আকাশের দিকে তাকান তিনি৷ অত্যন্ত নিয়ন্ত্রিতভাবে প্রকাশ করেন উচ্ছ্বাস৷ সে সময় ভারতের জিততে প্রয়োজন ছিল আর মাত্র ১২৪ রান৷ ৩৮ বছর বয়স্ক শচীন তেন্ডুলকর আশা করেছিলেন, ফ্যানদের আরো একটি সেঞ্চুরি উপহার দেবেন তিনি৷ কিন্তু ৭৬ রান করেই আউট হয়ে যান শচীন৷ এদিন ১৪৮টি বল খেলেন তেন্ডুলকর৷ করেন ১০টি বাউন্ডারি৷ নতুন দিল্লির ফেরোজ শাহ কোটলা স্টেডিয়ামে চলছিল ওয়েস্ট ইন্ডিজের বিরুদ্ধে ভারতের প্রথম টেস্ট ম্যাচ৷ সেই খেলা শেষ হয়েছে ইতিমধ্যে৷ পাঁচ উইকেটে জিতেছে ভারত৷ ম্যাচে রাহুল দ্রাবিড় ৩০ রান করে অপরাজিত থাকেন৷ আর দ্রাবিড়-তেন্ডুলকর জুটি দলকে উপহার দেয় ১৫২ রান৷ খেলায় ‘ম্যান অফ দ্য ম্যাচ' হন স্পিনার রবিচন্দ্রন আশ্বিন৷ তিনি নেন নয়টি উইকেট৷ অপর এক স্পিনার প্রজ্ঞান ওঝা নেন সাতটি উইকেট৷ ভারতের ক্যাপ্টেন মহেন্দ্র সিং ধোনি দলের পারফরমেন্সে প্রচণ্ড উচ্ছ্বাস প্রকাশ করেন৷ আনন্দের সঙ্গে তিনি জানান, ‘‘ব্যাটসম্যানদের আউট করা এতো সহজ ছিল না৷ তবে প্রথম ইনিংসে ওঝা আর দ্বিতীয় ইনিংসে আশ্বিন সত্যিই খুব ভাল বল করেছে৷'' প্রতিবেদন: মারিনা জোয়ারদার সম্পাদনা: দেবারতি গুহ",
  "manualKeyPhrases" : [ "শচীন", "১৫", "টেস্ট", "তেন্ডুলকর", "হাজার", "ভারত", "রান" ],
  "automaticKeyPhrases" : [ "" ]
}