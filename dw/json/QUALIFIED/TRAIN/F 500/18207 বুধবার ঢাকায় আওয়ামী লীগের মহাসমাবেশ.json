{
  "docID" : 18207,
  "source" : "http://www.dw.com/",
  "lang" : "BN",
  "url" : "http://www.dw.com/bn/বুধবার-ঢাকায়-আওয়ামী-লীগের-মহাসমাবেশ/a-15806577",
  "title" : "বুধবার ঢাকায় আওয়ামী লীগের মহাসমাবেশ",
  "date" : "14.03.2012",
  "writter" : "",
  "categories" : [ "বিশ্ব" ],
  "article" : "আজ বুধবার ঢাকার বঙ্গবন্ধু এভিনিউতে শাসক দল আওয়ামী লীগের মহাসমাবেশ৷ বিরোধী দল বিএনপির মহাসমাবেশের একদিন পর এই জনসভায় প্রধানমন্ত্রী এবং আওয়ামী লীগ সভানেত্রী শেখ হাসিনা প্রধান অতিথির বক্তব্য রাখবেন৷ আওয়ামী লীগ নেতারা বলেছেন, বিএনপি সোমবারের সমাবেশে তাহরির স্কোয়্যারের স্বপ্ন দেখেছিল, কিন্তু তা ব্যর্থ হয়েছে৷ তারা বিএনপিকে ২৯শে মার্চের হরতাল প্রত্যাহারের আহ্বান জানিয়েছেন৷ দেশের সাধারণ মানুষ সংঘাতময় রাজনীতি পছন্দ করেন না৷ তারা মনে করেন, রাজনৈতিক দলগুলোর সংঘাতের শিকার হয় সাধারণ মানুষ৷ তাদের ভোগান্তি বাড়ে৷ এফবিসিসিআই'র সভাপতি একে আজাদ দেশের অর্থনীতির জন্য দ্বান্দ্বিক রাজনীতি পরিহারের আহ্বান জানিয়েছেন৷ তিনি বলেন, রাজনৈতিক দলগুলো দেশকে স্থিতিশীল না রাখলে অর্থনীতি মারাত্মক ক্ষতির মুখে পড়বে৷ এই প্রেক্ষাপটে আজ আওয়ামী লীগের মহাসমাবেশ অনুষ্ঠিত হবে৷ মহাসমাবেশকে সফল করতে আওয়ামী লীগের নেতা-কর্মীরা ব্যাপকভাবে কাজ করছেন৷ আওয়ামী লীগের সিনিয়র নেতা তোফায়েল আহমেদ এমপি বলেছেন, ‘‘সোমবারের সমাবেশে বিএনপি তাহরির স্কোয়্যারের স্বপ্ন দেখেছিল৷ কিন্তু তা সফল হয়নি৷ আজকের মহাসমাবেশে মানুষের ঢল প্রমাণ করবে দেশের মানুষ সরকারের সঙ্গেই আছে৷'' আওয়ামী লীগের যুগ্ম সাধারণ সম্পাদক মাহবুবুল আলম হানিফ বিএনপিকে হরতাল প্রত্যাহারের আহ্বান জানিয়েছেন৷ তিনি বলেন, আন্দোলনের ভয় দেখিয়ে কোন দাবি আদায় করা যাবেনা৷ অন্যদিকে বিএনপি নেতা ব্যারিস্টার রফিকুল ইসলাম মিয়া বলেছেন, বর্তমান সরকারের পায়ের তলায় মাটি নেই৷ সোমবারের মহাসমাবেশ তার প্রমাণ৷ তিনি বলেন খালেদা জিয়া ১০ই জুনের মধ্যে সরকারকে সংবিধান সংশোধন করে তত্ত্বাবধায়ক সরকার ব্যবস্থা ফিরিয়ে আনার আহ্বান জানিয়েছেন৷ তা না করলে সরকারের পতন ঘটানোর কথা বলেন ব্যারিস্টার রফিকুল ইসলাম মিয়া৷ প্রতিবেদন: হারুন উর রশীদ স্বপন, ঢাকা সম্পাদনা: সঞ্জীব বর্মন",
  "manualKeyPhrases" : [ "ঢাকা", "বুধবার", "মহাসমাবেশ", "আওয়ামী", "লীগ" ],
  "automaticKeyPhrases" : [ "" ]
}