{
  "docID" : 18571,
  "source" : "http://www.dw.com/",
  "lang" : "BN",
  "url" : "http://www.dw.com/bn/শাহরুখকেই-বেশি-পছন্দ-করেন-মাধুরী-দীক্ষিত/a-14738071",
  "title" : "শাহরুখকেই বেশি পছন্দ করেন মাধুরী দীক্ষিত",
  "date" : "27.12.2010",
  "writter" : "",
  "categories" : [ "বিনোদন" ],
  "article" : "মাধুরী দীক্ষিত, যার নাচ বলিউড নায়িকাদের মধ্যে সেরা বলে ধরা হয়৷ আশি ও নব্বই দশকে সাড়া জাগানো এই বলিউড নায়িকা অভিনয় করেছেন বলিউডের তিন খানের সঙ্গে৷ তবে শাহরুখ খানকেই তাঁর বেশি ভালো লাগে৷ সম্প্রতি এক সাক্ষাৎকারে তেমনটি জানিয়েছেন মাধুরী দীক্ষিত৷ দীর্ঘ প্রায় দুই দশক বলিউডের অন্যতম নায়িকা ছিলেন মাধুরী৷ এখনও যে কোন ছবিতে তাঁর উপস্থিতি সিনেমা হলে বেশি দর্শক টানে৷ তাঁকে জিজ্ঞেস করা হয়েছিল, শাহরুখ খান, আমির খান ও সালমান খান, এই তিনজনের সঙ্গেই তো তিনি অভিনয় করেছেন৷ কাকে তাঁর বেশি ভালো লাগে? জবাবে মাধুরী বলেন, আমি এই তিনজনের মধ্যে শাহরুখের সঙ্গে বেশি কাজ করেছি৷ আমি জানি না কেন, তবে আমাদের দু'জনের মধ্যে একটা অন্যরকম ভালো লাগা কাজ করে৷ অভিনেতা হিসেবে শাহরুখের জন্য আমার একটা আলাদা শ্রদ্ধা রয়েছে, তাঁর সঙ্গে দেখা হলে আমি বেশি খুশি হই৷ শাহরুখের প্রতি এই অতিরিক্ত ভালো লাগা কেন? জানতে চাওয়া হলে মাধুরী হেসে বলেন, আমি নিজেও শাহরুখকে এটা জিজ্ঞেস করেছি৷ আসলে সে এমন একজন যার সঙ্গে সিনেমা ছাড়াও অন্য কোন বিষয় নিয়েও আলাপ করা যায়৷ এবং দেখা যায় সেসব বিষয়ে শাহরুখের বেশ জ্ঞান রয়েছে৷ আমিরও একই ধরণের৷ তবে শাহরুখের সঙ্গে আমি বেশি কাজ করেছি বলেই তাঁকে আমার বেশি পছন্দ৷ মাধুরীর কথা থেকে বোঝা গেল, সিনেমা ছাড়াও অন্য বিষয়েও বেশ জ্ঞান রাখেন বলিউডের দুই খান৷ মানে শাহরুখ আর আমির৷ কিন্তু সালমান খান এক্ষেত্রে অনেকটা পিছিয়ে আছেন বলতে হয়৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "মাধুরী", "আমির", "খান", "বলিউড", "দীক্ষিত", "সালমান", "শাহরুখ" ],
  "automaticKeyPhrases" : [ "" ]
}