{
  "docID" : 17198,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবার-মুনাফা-বাড়াতে-মার্চেন্ডাইস-বিক্রির-পথে-বলিউড/a-15440718",
  "title" : "এবার মুনাফা বাড়াতে ‘মার্চেন্ডাইস’ বিক্রির পথে বলিউড",
  "date" : "06.10.2011",
  "writter" : "",
  "categories" : [ "বিনোদন" ],
  "article" : "নতুন ছবি মুক্তি পেলে টিকিট বিক্রি, তার আগে গানের অ্যালবাম এবং সবশেষে ভিডিও বিক্রি করেই মুনাফা করে এসেছেন প্রযোজকরা৷ এবার সেই তালিকায় যোগ হচ্ছে আরও অনেক কিছু৷ দ্রুত পরিবর্তনশীল এই যুগে সাফল্য পেলেও তা ধরে রাখা কঠিন৷ কোনো ছবি মুক্তি পেলে কত সপ্তাহ ধরে ‘হাউস ফুল' রয়েছে, আগে সেটা দেখেই ছবির সাফল্য নির্ণয় করা হতো৷ টিকিটের দাম বেশি ছিল না, ফলে যত বেশি দর্শক হলে যেতেন, মুনাফার মাত্রাও তার সঙ্গে তাল মিলিয়ে বাড়তো৷ আজ মাল্টিপ্লেক্স সিনেমা হলে টিকিটের দাম আকাশছোঁয়া৷  শুক্রবার ছবি মুক্তি পেলে শুধু প্রথম সপ্তাহান্তে ‘হাউস ফুল' থাকলেই অনেক টাকা উঠে আসে৷ তবে শুধু এই সাফল্যের উপর নির্ভর করতে প্রস্তুত নয় বলিউড৷ মুনাফা বাড়াতে প্রযোজকরা বেছে নিচ্ছেন এমন এক পথ, যা হলিউডের বেশ কিছু ছবির ক্ষেত্রে আগেই দেখা গেছে৷ শাহরুখ খানের ছবি ‘রা-ওয়ান' ছবির কথাই ধরা যাক৷ দীপাবলীর সময় মুক্তি পাচ্ছে এই ছবি৷ ভারতের নিজস্ব সুপারহিরো'কে নিয়ে তৈরি এই ছবির ভক্তদের জন্য বিক্রি করা হবে সুপারহিরো জি-ওয়ান'এর পুতুল, ভিডিও গেমস ইত্যাদি৷ থাকবে জলের বোতল, ফ্রিসবি, টুপিও৷ এমনকি ভিডিও ক্যামেরা, ছোট ল্যাপটপ ও ট্যাবলেট পিসি'ও বিক্রি করা হবে ‘রা-ওয়ান'এর ছাপ সহ৷ আর এক ছবি ‘শাদি অফ দ্য ডেড' এর কাহিনী ৭৬ পৃষ্ঠার সচিত্র বইয়ের আকারেও প্রকাশ করা হবে৷  হলিউড'এ ‘স্টার ওয়ার্স' সিরিজ বা অন্য অনেক ছবির ক্ষেত্রে বহুকাল আগেই ‘মার্চেন্ডাইস' বিক্রির এই প্রবণতা দেখা গেছে৷ দেরিতে হলেও সেই পথে যাত্রা শুরু করতে চায় বলিউড৷ ডিসেম্বরে শাহরুখ খানের ‘ডন ২' ছবির সচিত্র কাহিনীও বইয়ের আকারে প্রকাশিত হওয়ার কথা৷ ছবির বিপণনের নতুন এই ধারা ভারতের বাজারে কতটা সফল হবে, তা দেখার জন্য সাগ্রহে অপেক্ষা করে রয়েছেন প্রযোজকরা৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "অ্যালবাম", "ক্যামেরা", "বলিউড", "মুনাফা", "মার্চেন্ডাইস", "ল্যাপটপ", "বিক্রি", "হলিউড" ],
  "automaticKeyPhrases" : [ "" ]
}