{
  "docID" : 17685,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঘরমুখো-মানুষের-জন্য-অগ্রিম-টিকেট-বিক্রি-শুরু/a-16145929",
  "title" : "ঘরমুখো মানুষের জন্য অগ্রিম টিকেট বিক্রি শুরু",
  "date" : "05.08.2012",
  "writter" : "",
  "categories" : [ "বিশ্ব" ],
  "article" : "ঈদে ঘরমুখো নগরবাসীর জন্য ট্রেনের অগ্রিম টিকেট দেয়া শুরু হয়েছে৷ দীর্ঘ লাইনে দাঁড়ালেও শেষ পর্যন্ত যে টিকেট মিলবে তার কোন নিশ্চয়তা নেই৷ আর লঞ্চেও শুরু হয়েছে আগাম টিকেট বিক্রি৷ কিন্তু বাস কাউন্টারগুলোতে ভিড় নেই৷ বর্ষাকালে নৌপথে ঝুঁকি আর সড়ক পথের বেহাল অবস্থা৷ তাই ঈদে যারা প্রিয়জনের সান্নিধ্যে গ্রামের বাড়িতে যেতে চান তাদের প্রথম পছন্দ ট্রেন৷ তাই ট্রেনে অগ্রিম টিকেট দেয়ার প্রথম দিনেই রবিবার কমলাপুর রেলে স্টেশনে টিকেট কাউন্টারে ছিল দীর্ঘ লাইন৷ প্রথম দিনে টিকেট কালোবাজারির তেমন কোন অভিযোগ না থাকলেও অভিযোগ ছিল নানা অব্যবস্থাপনার৷ এর মধ্যে ধীর গতিতে টিকেট দেয়া, সময় মত টিকেট দেয়া শুরু না করা , মহিলাদের জন্য পর্যাপ্ত কাউন্টার না থাকা অন্যতম৷ তবে এত ঝক্কি ঝামেলার মধ্যেও যারা শেষ পর্যন্ত টিকেট পেয়েছেন তাদের চোখে মুখে ছিল আনন্দ৷ আর যারা পাননি তারা হতাশ হয়ে ফিরেছেন পরদিন আবারো লাইনে দাঁড়ানোর জন্য৷ বাংলাদেশ রেলওয়ে এখন প্রতিদিন টিকেট ছাড়ছে প্রায় ১৩ হাজার করে৷ যা স্বাভাবিক সময়ের তুলনায় ৪ হাজার বেশি৷ তবে এই টিকেটের মধ্যে ৩৫ ভাগ টিকেট বিভিন্ন কোটায় সংরক্ষিত৷ সাধারণ যাত্রীদের জন্য ৬৫ ভাগ টিকেট৷ রেলওয়ের মহাপরিচালক আবু তাহের জানান, ঈদে ৫টি অতিরিক্ত ট্রেনের ব্যবস্থা করা হয়েছে৷ অন্যদিকে বিপরীত চিত্র রাজধানীর বাস টার্মিনালগুলোতে৷ যাত্রী পাচ্ছেন না তারা৷ বাসের মালিক ও কর্মচারীরা জানান রাস্তা ঘাট খারাপ হওয়ায় যাত্রীরা বাধ্য না হলে বাসে চড়তে চান না৷ তবে ঈদের কয়েকদিন আগে যাত্রীর চাপ বাড়বে৷ দেশের দক্ষিনাঞ্চলের যাত্রীদের জন্য লঞ্চে অগ্রিম টিকেট দেয়া শুরু হয়েছে৷ ঈদের কারণে বাড়তি শতাধিক লঞ্চ নামানো হয়েছে৷ বিআইডাব্লিউটিএ'র উপ পরিচালক সাইফুল হক খান জানান এবার নৌ পথে বাড়তি নিরাপত্তার ব্যবস্থা করা হয়েছে৷ প্রতিবেদন: হারুন উর রশীদ স্বপন, ঢাকা সম্পাদনা: রিয়াজুল ইসলাম",
  "manualKeyPhrases" : [ "বাংলাদেশ", "ঢাকা", "বাস", "টিকেট", "ট্রেন", "লঞ্চ" ],
  "automaticKeyPhrases" : [ "" ]
}