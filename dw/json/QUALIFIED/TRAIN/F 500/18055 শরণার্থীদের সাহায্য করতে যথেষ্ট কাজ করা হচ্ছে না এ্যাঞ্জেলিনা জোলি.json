{
  "docID" : 18055,
  "source" : "http://www.dw.com/",
  "lang" : "BN",
  "url" : "http://www.dw.com/bn/শরণার্থীদের-সাহায্য-করতে-যথেষ্ট-কাজ-করা-হচ্ছে-না-এ্যাঞ্জেলিনা-জোলি/a-15191572",
  "title" : "শরণার্থীদের সাহায্য করতে যথেষ্ট কাজ করা হচ্ছে না: এ্যাঞ্জেলিনা জোলি",
  "date" : "27.06.2011",
  "writter" : "",
  "categories" : [ "বিনোদন" ],
  "article" : "হলিউডের জনপ্রিয় নায়িকা ক্ষোভ প্রকাশ করে বলেছেন, আরব শরণার্থীদের সাহায্য করতে আন্তর্জাতিক সম্প্রদায় যা করছে তা যথেষ্ট নয়৷ এ্যাঞ্জেলিনা জোলি নিজেও জাতিসংঘের শরণার্থী দপ্তরের একজন গুডউইল এ্যাম্বাস্যাডার৷ মাল্টা'র সানডে পত্রিকার সাংবাদিকদের তিনি ক্ষোভ প্রকাশ করে কথাগুলো বলেন৷ তিনি আরো জানান, ‘‘আমার মনে হয় আন্তর্জাতিক সম্প্রদায়ের উচিত আরো সক্রিয়ভাবে সাহায্যের হাত বাড়িয়ে দেয়া৷ মানুষ তাদের জীবন বাঁচাতে পালিয়ে বেড়াচ্ছে৷ নিজ দেশ থেকে পালিয়ে অন্য দেশে যাচ্ছে৷ অবশ্যই আরো বেশি কিছু করা উচিত, এদের সাহায্য করতে আরো অনেক কিছু করার আছে৷ মাল্টায় যে সব আরব শরণার্থীদের আশ্রয় দেয়া হয়েছে, তাদের সঙ্গে দেখা করেন হলিউডের এই নায়িকা৷ তবে আশ্রিতরা একটি ডিটেনশন সেন্টারে রয়েছে৷ তাদের কোথাও যেতে দেয়া হচ্ছে না৷ তবে সেন্টারটি খোলা এবং উন্মুক্ত জায়গায়৷ সেন্টারের বাইরে কারো যাওয়ার অনুমতি নেই৷ হলিউড নায়ক ব্র্যাড পিট এবং এ্যাঞ্জেলিনা জোলি একটি ছবির কাছে মাল্টায় রয়েছেন৷ কাজের ফাঁকে ফাঁকে জোলি গিয়ে দেখা করে আসছেন শরণার্থীদের সঙ্গে৷ তিনি আক্ষেপের সুরে বলেন, ‘‘আরব বিশ্বে যা হচ্ছে, তার ফলে সাধারণ মানুষরাই ক্ষতিগ্রস্ত হচ্ছে৷ শিশুরা মারা যাচ্ছে৷ কোন দেশেরই এখন – কে আসতে পারবে সেই প্রশ্ন তোলা বা সীমানা বন্ধ করার কথা ভাবা উচিত নয়৷ লাম্পেডুসায় যেসব শরণার্থী আশ্রয় নিয়েছে তার জন্য কর্তৃপক্ষের গর্ব করা উচিত৷ নেতিবাচক দিক থেকে সবার সরে আসা উচিত৷ কারণ জীবন বাঁচানো এই মুহূর্তে সবচেয়ে বেশি প্রয়োজন৷'' প্রতিবেদন: মারিনা জোয়ারদার সম্পাদনা: সঞ্জীব বর্মন",
  "manualKeyPhrases" : [ "এ্যাঞ্জেলিনা", "আরব", "জোলি", "শরণার্থী", "আন্তর্জাতিক" ],
  "automaticKeyPhrases" : [ "" ]
}