{
  "docID" : 17476,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবারও-বিয়ে-করছেন-প্লেবয়ের-হিউ-হেফনার/a-14739975",
  "title" : "আবারও বিয়ে করছেন প্লেবয়ের হিউ হেফনার",
  "date" : "28.12.2010",
  "writter" : "",
  "categories" : [ "বিনোদন" ],
  "article" : "বয়স এখন ৮৪, তারপরও বিয়ের সাধ যায়নি প্লেবয় ম্যাগাজিনের প্রতিষ্ঠাতা হিউ হেফনারের৷ শেষ পর্যন্ত তাই বিয়ের প্রস্তাব দিয়ে বসলেন মাত্র ২৪ বছর বয়সি ক্রিস্টাল হ্যারিসকে৷ জীবনে এর আগেও দুইবার বিয়ে করেছেন৷ মাত্র ২৩ বছর বয়সে প্রথম বিয়ে করেছিলেন মিল্ড্রেড উইলিয়ামসকে, যিনি ছিলেন বিশ্ববিদ্যালয়ের ছাত্রী৷ এরপর বয়স ষাট পার হয়ে যাওয়ার পর প্লেবয় ম্যাগাজিনের মডেল কিম্বার্লে কনরাডকে বিয়ে করেন৷ ওই পর্যন্তই৷ জীবনে কত নারীর যে সঙ্গ লাভ করেছেন তার ইয়ত্তা নেই৷ কিন্তু বিয়ে? সেটি এখন পর্যন্ত দুইবারই করেছেন হিউ হেফনার৷ কিন্তু শেষ বয়সে এসে আবারও বিয়ের পিঁড়িতে বসার শখ হলো তাঁর৷ তাও আবার নাতনীর বয়সের একজনকে৷ সেই ১৯৫৩ সালে প্লেবয় ম্যাগাজিন প্রতিষ্ঠা করে গোটা দুনিয়াতে হইচই ফেলে দিয়েছিলেন হিউ হেফনার৷ অবসরের বয়স পার হয়ে গেছে সেই কবে, কিন্তু এখনও কাজ করে চলেছেন তাঁর প্রিয় ম্যাগাজিনটির জন্য৷ প্লেবয় এখন কেবল ম্যাগাজিন নয়, রীতিমত একটি বিশাল ব্যবসায় পরিণত হয়েছে৷ আর তার পেছনেও অবদান হিউ হেফনারের৷ প্লেবয়ের সুবাদে অঢেল পয়সা কামিয়েছেন তিনি৷ মার্কিন মুলুকের অন্যতম ধনকুবের তিনি এই মুহূর্তে৷ তাই তাঁর আশপাশে সুন্দরী নারীরা থাকবে, এটাই তো স্বাভাবিক৷ জানা গেছে, যাকে বিয়ে করতে যাচ্ছেন হিউ হেফনার, সেই ক্রিস্টাল হ্যারিসও প্লেবয় ম্যাগাজিনের একজন মডেল৷ গত বছরের ডিসেম্বর মাসে কভার গার্লও হয়েছেন এই ব্লন্ড সুন্দরী৷ তবে হেফনারের প্রস্তাবে সায় দিয়েছেন কিনা সেটি এখনও মুখ ফুটে বলেননি ক্রিস্টাল হ্যারিস৷ প্রতিবেদন: রিয়াজুল ইসলাম সম্পাদনা: জাহিদুল হক",
  "manualKeyPhrases" : [ "ক্রিস্টাল", "ম্যাগাজিন", "হিউ", "প্লেবয়", "মডেল" ],
  "automaticKeyPhrases" : [ "" ]
}