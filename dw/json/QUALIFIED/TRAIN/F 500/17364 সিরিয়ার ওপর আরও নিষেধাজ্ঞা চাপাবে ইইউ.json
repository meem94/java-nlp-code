{
  "docID" : 17364,
  "source" : "http://www.dw.com/",
  "lang" : "BN",
  "url" : "http://www.dw.com/bn/সিরিয়ার-ওপর-আরও-নিষেধাজ্ঞা-চাপাবে-ইইউ/a-16227412",
  "title" : "সিরিয়ার ওপর আরও নিষেধাজ্ঞা চাপাবে ইইউ",
  "date" : "08.09.2012",
  "writter" : "",
  "categories" : [ "বিশ্ব" ],
  "article" : "সিরিয়ার আসাদ প্রশাসনকে দুর্বল করতে সেদেশের ওপর আরও নিষেধাজ্ঞা আরোপের সিদ্ধান্ত নিয়েছে ইউরোপীয় ইউনিয়ন৷ তবে সেখানকার বেসামরিক নাগরিকদের জন্য অর্থ সাহায্যও বাড়ানো হয়েছে৷ ইউরোপীয় ইউনিয়নের পররাষ্ট্র মন্ত্রীরা সাইপ্রাসে দুই দিনের বৈঠক শেষে সিরিয়ার ওপর নিষেধাজ্ঞা বাড়ানোর সিদ্ধান্ত নেন৷ গৃহযুদ্ধ পীড়িত সিরিয়া থেকে মাত্র ১০০ কিলোমিটার দূরে পাফোস দ্বীপে বসে এই সিদ্ধান্ত নিয়েছেন ইইউর ২৭টি দেশের পররাষ্ট্র মন্ত্রীরা৷ সাইপ্রাসের পররাষ্টর মন্ত্রী এরাতো কোজাকু মার্কুলিস এই সিদ্ধান্তের কথা জানিয়ে বলেন, বৈঠকে এই বিষয়ে সকলে একমত পোষণ করেছেন৷ সিরিয়ার বিরুদ্ধে রাশিয়াকে টেনে আনার চেষ্টা করা হবে বলেও জানিয়েছেন তিনি৷ উল্লেখ্য, জাতিসংঘে সিরিয়ার বিরুদ্ধে তিন দফা নিষেধাজ্ঞা আরোপের প্রস্তাবে ভেটো দেয় রাশিয়া এবং চীন৷ তবে জাতিসংঘ না পারলেও ইইউ আসাদ প্রশাসনের বিরুদ্ধে একের পর এক নিষেধাজ্ঞা আরোপ করে যাচ্ছে৷ এই নিয়ে আসাদ প্রশাসনের ওপর ১৮ দফা নিষেধাজ্ঞা চাপাতে যাচ্ছে ইইউ৷ এই নিষেধাজ্ঞার মধ্যে রয়েছে অস্ত্র থেকে শুরু করে তেল, মূল্যবান পণ্য আমদানি রপ্তানি বন্ধ করা, ভ্রমণে বাধা নিষেধ আরোপ, সম্পত্তি জব্দকরণ ইত্যাদি৷ এর মধ্যে ইইউ সিরিয়ার ১৫৫ জনের এবং ৫৩ টি প্রতিষ্ঠানের সম্পত্তি জব্দ করেছে৷ এরপরেও আসাদ প্রশাসনকে কাবু করতে আরও কঠোর হতে যাচ্ছে ইইউ-র এই নিষেধাজ্ঞা৷ তবে এই পদক্ষেপ কতটুকু কার্যকর হবে তা নিয়ে দ্বিমতও রয়েছে ইইউর ভেতর৷ যেমন সুইডেনের পররাষ্ট্র মন্ত্রী কার্ল বিল্ড্ট বলেন, আমার মনে হয় না বর্তমান পরিস্থিতিতে এর তেমন কোন প্রভাব পড়বে৷ তবে নিষেধাজ্ঞার পাশাপাশি সিরিয়াতে মানবিক সহায়তা অব্যাহত রাখছে ইউরোপের দেশগুলো৷ শুক্রবার ব্রাসেলস সিরিয়ার জনগণের জন্য আরও ৫০ মিলিয়ন ইউরো সাহায্য দেবার ঘোষণা দিয়েছে৷ এখন পর্যন্ত মোট ২০০ মিলিয়ন ইউরো সহায়তা দিয়েছে ইইউ৷ এদিকে জাতিসংঘ সিরিয়ার বিপর্যস্ত মানুষগুলোর জন্য ৩৪৭ মিলিয়ন ডলার সাহায্য চেয়েছে৷ আসাদ বিরোধী গণআন্দোলন শুরুর পর গত ১৮ মাসে অন্তত ১৭ হাজার মানুষ প্রাণ হারিয়েছে৷ এদিকে আলেপ্পোতে সেনা এবং বিদ্রোহীদের মধ্যে তুমুল সংঘর্ষের খবর পাওয়া গেছে৷ বার্তা সংস্থা এএফপি জানায়, সেখানকার একটি সেনা ঘাঁটি দখল নিয়ে উভয় পক্ষের মধ্যে যুদ্ধ চলছে৷ আলেপ্পোর উত্তরে আসাদের সেনাবাহিনী বিদ্রোহীদের হটিয়ে দেওয়ার দাবি করেছে৷ ট্যাংক ও হেলিকপ্টার নিয়ে তারা বিদ্রোহীদের বিরুদ্ধে অভিযান চালিয়ে যাচ্ছে৷ বিদ্রোহীদের ছয়টি সাঁজোয়া যান ধ্বংস করা হয়েছে বলে দাবি করেছে আসাদ সমর্থিত সেনাবাহিনী৷ আরআই / এএইচ (এএফপি, ডিপিএ)",
  "manualKeyPhrases" : [ "আসাদ", "যুদ্ধ", "সিরিয়া", "ইইউ", "নিষেধাজ্ঞা", "অভিযান" ],
  "automaticKeyPhrases" : [ "" ]
}