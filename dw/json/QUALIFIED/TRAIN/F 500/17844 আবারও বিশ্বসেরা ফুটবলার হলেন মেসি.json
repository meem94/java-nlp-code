{
  "docID" : 17844,
  "source" : "http://www.dw.com/",
  "lang" : "BN",
  "url" : "http://www.dw.com/bn/আবারও-বিশ্বসেরা-ফুটবলার-হলেন-মেসি/a-14761140",
  "title" : "আবারও বিশ্বসেরা ফুটবলার হলেন মেসি",
  "date" : "11.01.2011",
  "writter" : "",
  "categories" : [ "খেলাধুলা" ],
  "article" : "আবারও বিশ্বসেরার মুকুট পরলেন আর্জেন্টিনার লিওনেল মেসি৷ গত বছরের মত এবারও ফিফার বর্ষসেরা ফুটবলার হলেন এই স্ট্রাইকার৷ তাঁর সঙ্গে সেরা কোচের পুরস্কার পেলেন হোসে মরিনিয়ো৷ তবে মেসির এই পুরস্কার মন খারাপ করে দিয়েছে বার্সেলোনায় তাঁরই দুই সতীর্থকে৷ সত্যি কথা বলতে কি, বিশ্বকাপ জয়ী স্পেনের জন্য দিনটি খারাপই গেছে, কারণ খালি হাতেই তাদের ফিরতে হয়েছে৷ বিশ্বকাপ জয়ী দলের ইনিয়েস্তা এবং জাভি দুজনই ছিলেন এবার মেসির সঙ্গে সেরা তিনে৷ কিন্তু শেষ পর্যন্ত সেরা হওয়ার পুরস্কারটি গেল মেসির কাছে৷ মেসি নিজেই জানিয়েছেন, সেরা খেলোয়াড় হিসেবে তাঁর নাম ঘোষণা করায় তিনি আশ্চর্যই হয়েছেন৷ কারণ বিশ্বকাপে এবার মেসির পারফরমেন্স ছিল অত্যন্ত হতাশাজনক৷ কিন্তু গত মৌসুমে ৬০ এরও বেশি গোল করা মেসিকেই শেষ পর্যন্ত বেছে নিলেন ফিফার নির্বাচকরা৷ তবে মেসি এই পুরস্কারের জন্য কৃতজ্ঞতা জানিয়েছেন বার্সেলোনায় তাঁর দুই সতীর্থ ইনিয়েস্তা ও জাভি সহ গোটা দলকে৷ মেসি বলেন, বার্সেলোনার অবদান ছাড়া তাঁর পক্ষে এই পুরস্কার পাওয়া সম্ভব ছিল না৷ এবার ফিফার সেরা পাশাপাশি ফরাসি ফুটবল ফেডারেশনের সেরা খেলোয়াড়ের পুরস্কারটিও গেছে মেসির ঝুলিতে৷ উল্লেখ্য, গতবারও এই পুরস্কার পেয়েছিলেন লিওনেল মেসি৷ এদিকে সেরা কোচের তালিকাতেও ছিলেন এবার বিশ্বকাপ বিজয়ী স্পেনের কোচ ভিনসেন্ত দেল বস্ক৷ কিন্তু শেষ পর্যন্ত তা গেল রেয়াল মাদ্রিদের কোচ হোসে মরিনিয়োর কাছে৷ চলতি মৌসুমে ইন্টার মিলান থেকে রেয়াল মাদ্রিদে নাম লিখিয়েছেন মরিনিয়ো৷ কিন্তু তার আগে মিলানের ইতিহাসে অন্যতম সেরা সাফল্য এনে দিয়েছেন এই পর্তুগিজ৷ সিরি এর টাইটেল, চ্যাম্পিয়ন্স লীগের পাশাপাশি ইটালিয়ান কাপ৷ ইন্টার মিলানের ট্রেবল অর্জনের পেছনে সবচেয়ে বড় অবদান বলতে হয় মরিনিয়োর ক্ষুরধার ফুটবল মস্তিষ্কের৷ তাই নির্বাচকরা এবার সেরা কোচের বিবেচনায় ডেল বস্কের চেয়ে তাঁকে এগিয়ে রেখেছেন৷ পুরস্কারের পর প্রতিক্রিয়ায় মরিনিয়ো বলেন, আমার কাছে ব্যক্তিগত পুরস্কারের চেয়ে দলীয় পুরস্কার অনেক বেশি গুরুত্বপূর্ণ৷ তবে এটি আমার জন্য এবং পর্তুগালের ফুটবলের জন্য একটি ঐতিহাসিক ট্রফি৷ এদিকে সেরা প্রমিলা ফুটবলারের পুরস্কারটি টানা ছয়বারের মত জিতে নিলেন ব্রাজিলের স্ট্রাইকার মার্থা৷ অন্যদিকে ব্যক্তিগত অর্জনের বেলায় হতাশা থাকলেও দলীয় অর্জনে স্পেন ঠিকই জায়গা করে নিয়েছে৷ ফিফার নির্বাচিত বিশ্বসেরা একাদশের ছয়জনই স্পেনের৷ তাঁরা হচ্ছেন, ইনিয়েস্তা, জাভি, ক্যাসিয়াস, ডেভিড ভিয়া, কার্লোস পুয়েল ও গেরার্ড পিক৷ এর বাইরে রয়েছেন ব্রাজিলের লুসিও এবং মায়কন, নেদারল্যান্ডসের ওয়েইসলে শ্নাইডার, পর্তুগালের ক্রিস্টিয়ানো রোনাল্ডো এবং স্বাভাবিকভাবেই লিওনেল মেসি৷ প্রতিবেদন: রিয়াজুল ইসলাম সম্পাদনা: সুপ্রিয় বন্দ্যোপাধ্যায়",
  "manualKeyPhrases" : [ "মরিনিয়ো", "জাভি", "ইনিয়েস্তা", "মেসি", "স্পেন", "মার্থা", "রোনাল্ডো", "ফুটবল" ],
  "automaticKeyPhrases" : [ "" ]
}