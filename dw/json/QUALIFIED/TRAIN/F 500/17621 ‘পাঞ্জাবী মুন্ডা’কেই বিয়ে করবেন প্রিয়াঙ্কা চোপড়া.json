{
  "docID" : 17621,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাঞ্জাবী-মুন্ডাকেই-বিয়ে-করবেন-প্রিয়াঙ্কা-চোপড়া/a-5825492",
  "title" : "‘পাঞ্জাবী মুন্ডা’কেই বিয়ে করবেন প্রিয়াঙ্কা চোপড়া",
  "date" : "22.07.2010",
  "writter" : "",
  "categories" : [ "বিনোদন" ],
  "article" : "হলিউড তারকা জেরার্ড বাটলারকে সঙ্গে নিয়ে বেশ ডুবে ডুবে জল খাচ্ছেন সাবেক বিশ্ব সুন্দরী বর্তমানের বলিউডের হাটথ্রব নায়িকা অভিনেত্রী প্রিয়াঙ্কা চোপড়া৷ বেশ ঘনিষ্ঠ সম্পর্ক নাকি ছিল দুই জনের! একান্তে নিজেদের মতো করে খোলা আকাশের নীচে, পাহাড়ের কোলে, সমুদ্রের পাড়ে বেশ খানিকটা সময়ও নাকি দুই জন কাটিয়েছেন৷ কিন্তু এখন কি সেই সম্পর্ক আছে? উত্তর নেই৷ সেই প্রিয়াঙ্কাই এবার জানিয়ে দিলেন, না অন্য কোন স্থানের নয়৷ তাঁর স্বপ্নপুরুষ হবেন এক পাঞ্জাবি৷ যাকে বলা হয় পাঞ্জাবী মুন্ডা! এই তো কয়েকদিন আগে আটাশতম জন্মদিন পালন করলেন এই হৃদয় কাঁপানো নায়িকা৷ সেই অনুষ্ঠানেই তাঁর বন্ধুরা জিজ্ঞাসা করেছিল, ‘‘বিয়ে নিয়ে তোমার চিন্তা ভাবনা কী? আর কি ধরণের ছেলে পছন্দ?'' প্রথম প্রশ্নের উত্তরটি সরাসরি না দিয়ে একটু ঘুরিয়েই বললেন, তিনি বিয়ে করতে চান এক পাঞ্জাবী যুবককে৷ যে হবে খুবই রোমান্টিক, খুবই ব্যক্তিত্ব সম্পন্ন৷ যে কখনোই তাঁর সঙ্গে রূঢ় আচরণ কববেন না৷ তারপর একটু দম নিলেন চোপড়া৷ হয়তো খানিক চোখ বন্ধ করে দেখলেন তাঁর স্বপ্নের পুরুষের কল্পিত চেহারা৷ এরপর ভ্রূ কুঁচকে বললেন, ‘‘এখনই বিয়ে! জীবন তো এখনো সামনে অনেক পড়ে রয়েছে৷'' নিজের পরিকল্পনার কথা মুখ ফুটে বললেন, আর পাঁচ বছর পরে তিনি নিজের সিঁথিতে সিঁদুর ওঠাবেন, বন্ধনে আবদ্ধ হবেন কোন পাঞ্জাবী যুবকেরই৷' কিন্তু কে সেই মিস্টার রাইট? চোপড়া কি খুঁজে পেয়েছেন এমন কাউকে? এই উত্তর কিন্তু এখনো পাওয়া যায়নি৷ তবে বলে রাখা ভালো ঠিক এই মুহূর্তে বলিউডের দুই ব্যাচেলর নায়ক বেশ পর্দা কাঁপাচ্ছেন সঙ্গে তরুণীদের হৃদয়ও৷ দুই জনই ‘পাঞ্জাবী মুন্ডা৷' এদের একজন রনবীর কাপুর আরেকজন শাহিদ কাপুর৷ তাহলে প্রিয়াঙ্কার ‘পাঞ্জাবী মুন্ডা' কি এদের মধ্যে যে কোন একজন? প্রতিবেদন: সাগর সরওয়ার সম্পাদনা: সঞ্জীব বর্মন",
  "manualKeyPhrases" : [ "প্রিয়াঙ্কা চোপড়া", "অভিনেত্রী", "নায়ক", "নায়িকা", "রনবীর কাপুর", "বিয়ে", "পাঞ্জাবী", "সুন্দরী", "সম্পর্ক", "ঘনিষ্ঠ" ],
  "automaticKeyPhrases" : [ "" ]
}