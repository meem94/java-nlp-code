{
  "docID" : 17532,
  "source" : "http://www.dw.com/",
  "lang" : "BN",
  "url" : "http://www.dw.com/bn/কেনিয়ায়-বিশুদ্ধ-পানির-সরবরাহ-নিশ্চিত-করতে-ফিল্টার/a-15201606",
  "title" : "কেনিয়ায় বিশুদ্ধ পানির সরবরাহ নিশ্চিত করতে ফিল্টার",
  "date" : "30.06.2011",
  "writter" : "",
  "categories" : [ "বিজ্ঞান পরিবেশ" ],
  "article" : "কেনিয়ার কাকামেগা অঞ্চলে প্রায় ৪০ লক্ষ মানুষের বসবাস৷ তাদের জন্য বিশুদ্ধ পানির সরবরাহ নিশ্চিত করতে এগিয়ে এসেছে একটি সুইস কোম্পানি৷ কোম্পানিটি ওয়াটার ফিল্টার বিতরণ করছে বিনামূল্যে৷ এই ফিল্টার ব্যবহারের ফলে পরিবেশের কোন ক্ষতি হবে না৷ স্বাস্থ্যগত দিক থেকে কোন সমস্যা হবে বলো জানানো হয়েছে৷ এই ফিল্টার বিতরণের পাশাপাশি কোম্পানি কার্বন ক্রেডিট বিক্রি করার চেষ্টাও করছে৷ সারা বিশ্বেই এখন শুরু হয়েছে কার্বন ক্রেডিট কেনা৷ পরিবেশ বান্ধব জিনিসপত্র ব্যবহার বা বিক্রিকে উদ্বুদ্ধ করে এই কার্বন ক্রেডিট৷ জাতীয় এবং আন্তর্জাতিক পর্যায়ে কার্বন ক্রেডিট, কার্বন মার্কেট পরিচিত শব্দ এবং তা ক্রমেই জনপ্রিয় হচ্ছে৷ সুইস কোম্পানির মালিক মিকেল ভেস্টারগার্ড ফ্রান্ডসেন্স৷ তার পুরো পরিবার এই কোম্পানিতে প্রায় ৩০ মিলিয়ন ডলার বিনিয়োগ করেছে৷ তাদের লক্ষ্য, ৯০ লক্ষ ওয়াটার ফিল্টার কেনিয়ার পশ্চিমে বিতরণ করা৷ সেখানে বিশুদ্ধ পানি পান করতে পানি ফোটানো হয় এবং আগুনের ব্যবস্থা করতে গাছ কাটা হয়৷ এই ফিল্টার ব্যবহার করলে পানি ফুটিয়ে খাওয়ার প্রয়োজন হবে না৷ ফলে চুলা জ্বালানোর প্রয়োজন নেই এবং তাতে গাছ কাটাও বন্ধ হবে৷ এবং অপ্রয়োজনীয় কালো ধোঁয়ার হাতে থেকে মুক্তি পাবে মানুষ, পরিবেশ৷ ফিল্টারের নাম ‘লাইফ-স্ট্র'৷ প্লাস্টিকের এই ফিল্টার পানি থেকে ৯৯ শতাংশ জীবাণুমুক্ত করতে সক্ষম৷ এই ফিল্টার গ্রামের অন্তত ৬০ শতাংশ মানুষের হাতে পৌঁছে দেয়া যাবে বলে সুইস কোম্পানি আশাবাদী৷ ফিল্টার কীভাবে ব্যবহার করতে হয় তা জানানোর পাশাপাশি কেন পরিবেশ রক্ষা প্রয়োজনীয়, কেন আর গাছ কাটা যাবে না সে বিষয়েও গ্রামের মানুষদের অবহিত করা হবে – কথাগুলো জানান ফ্রান্ডসেন্স৷ সেই সঙ্গে কার্বন-ডাই-অক্সাইড কী এবং তা কতটা ক্ষতিকর তা নিয়েও একটি স্পষ্ট ধারণা মানুষদের দেয়া হবে৷ প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "পানি", "ফিল্টার", "কার্বন", "পরিবেশ", "বিশুদ্ধ" ],
  "automaticKeyPhrases" : [ "" ]
}