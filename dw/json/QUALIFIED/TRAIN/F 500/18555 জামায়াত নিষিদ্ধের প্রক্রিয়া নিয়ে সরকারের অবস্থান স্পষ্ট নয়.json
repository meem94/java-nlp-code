{
  "docID" : 18555,
  "source" : "http://www.dw.com/",
  "lang" : "BN",
  "url" : "http://www.dw.com/bn/জামায়াত-নিষিদ্ধের-প্রক্রিয়া-নিয়ে-সরকারের-অবস্থান-স্পষ্ট-নয়/a-16624228",
  "title" : "জামায়াত নিষিদ্ধের প্রক্রিয়া নিয়ে সরকারের অবস্থান স্পষ্ট নয়",
  "date" : "24.02.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "জামায়াতে ইসলামীর রাজনীতি নিষিদ্ধ করার প্রক্রিয়া নিয়ে সরকারের অবস্থান স্পষ্ট নয়৷ সরকারের নীতি নির্ধারকরা একেকজন একেক রকম কথা বলছেন৷ আইনমন্ত্রী সর্বশেষ বলেছেন, জামায়াতের রাজনীতি নিষিদ্ধ করা নিয়ে হাইকোর্টে একটি রিট আবেদন শুনানির অপেক্ষায় আছে৷ হাইকোর্টের রায়ের আলোকেই তাঁরা সিদ্ধান্ত নেবেন৷ কিন্তু সেই রিটের আইনজীবী ব্যারিস্টার তানিয়া আমীর ডয়চে ভেলেকে বলেছেন হাইকোর্টে তারা নিবন্ধন বাতিলের রিট করেছেন৷ কিন্তু সরকার চাইলে প্রচলিত আইনেই জঙ্গি এবং সন্ত্রাসী সংগঠন হিসেবে জামায়াতকে নিষিদ্ধ করতে পারে৷ হাইকোর্টের রায়ের অপেক্ষায় থাকার প্রয়োজন নেই৷ জামায়াতের রাজনীতি নিষিদ্ধ করার প্রশ্নে তথ্যমন্ত্রী হাসানুল হক ইনু বলেছেন, সরকার ধাপে ধাপে ব্যবস্থা নিচ্ছে৷ আর আইনমন্ত্রী ব্যারিস্টার শফিক আহমেদ বলেছেন সরকার আইন কানুন পরীক্ষা করে দেখছে৷ হাইকোর্টে জামায়াত নিষিদ্ধের ব্যপারে একটি রিট শুনানির অপেক্ষায় আছে৷ তার রায়ের আলোকেই সিদ্ধান্ত নেয়া হবে৷ আলেম ওলেমারা এই রিটটি করেছিলেন ২০০৯ সালে৷ তাঁদের আইনজীবী ব্যারিস্টার তানিয়া আমীর ডয়চে ভেলেকে জানান, তাঁরা নিবন্ধন বাতিলের আবেদন করেছেন৷ কারণ জামায়াত নির্বাচন কমিশনের নিবন্ধনের শর্ত পূরণ করেনি৷ রিটের এখনো শুনানি হয়নি৷ শুনানির জন্য তাঁরা প্রধান বিচারপতির কাছে আবেদন করেছেন৷ ব্যারিস্টার তানিয়া আমীর জানান, কিন্তু এই রিটের রায়ের জন্য সরকারের অপেক্ষা করার প্রয়োজন নেই৷ কারণ প্রচলিত সন্ত্রাস দমন আইনেই সরকার জামায়াতকে নিষিদ্ধ করতে পারে৷ তাঁর মতে সরকারকে তার অবস্থান স্পষ্ট করতে হবে৷ জাময়াতের রাজনীতির ব্যাপারে এখনই সিদ্ধান্ত নেয়ার সময়৷",
  "manualKeyPhrases" : [ "জামায়াত", "নিষিদ্ধ", "শফিক", "আইনমন্ত্রী", "রাজনীতি", "প্রক্রিয়া", "অবস্থান", "সরকার" ],
  "automaticKeyPhrases" : [ "" ]
}