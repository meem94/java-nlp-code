{
  "docID" : 17248,
  "source" : "http://www.dw.com/",
  "lang" : "BN",
  "url" : "http://www.dw.com/bn/শাহরুখের-বার্লিনীয়-জন্মদিনে-হাজির-হৃত্বিক/a-6184443",
  "title" : "শাহরুখের বার্লিনীয় জন্মদিনে হাজির হৃত্বিক",
  "date" : "03.11.2010",
  "writter" : "",
  "categories" : [ "বিনোদন" ],
  "article" : "কিং খানকে নিয়ে আগ্রহের কমতি নেই কারো৷ কখন কোথায় আছেন, কি করছেন, কি খাচ্ছেন, কার সঙ্গে মিশছেন - সবই খবর৷ সেই খবরের ভিড়ে নতুন সংযোজন শাহরুখের টুইট বার্তা৷ মঙ্গলবার বার্লিনে ব্যস্ততার মাঝেই ৪৫তম জন্মদিন উদযাপন করলেন বলিউড তারকা শাহরুখ খান৷ একেতো জার্মান তরুণীরা শাহরুখ বলতে পাগল, তার ওপর এখানেই চলছে ‘ডন-টু' এর শুটিং৷ সবমিলিয়ে বার্লিনে বসেছে বলিউড তারকাদের মেলা৷ গোপন খবর সন্ত্রীক হৃত্বিক রোশনও নাকি বার্লিনেই এখন৷ অভিনয় করছেন ডন-টুতে৷ সে যাই হোক, টুইটার মারফত বলিউড ডন জানিয়েছেন, এর আগে নাকি নিজের জন্মদিনে এত মজা পাননি তিনি৷ এই যা, হৃত্বিক নিজে গোপন রাখলেও খান কিন্তু বলে দিলেন, জন্মদিনে তাঁর সঙ্গে ছিলেন সুজানা, হৃত্বিক, ডন টু টিম আর গৌরির সঙ্গে সবচেয়ে বড় ‘প্রোডাকশন' মানে সন্তানরা৷ শাহরুখের এই বার্লিনীয় জন্মদিনে যারা উপস্থিত ছিলেন না, তারা আবার বেছে নিয়েছেন টুইটারকেই৷ শাহরুখের ঘনিষ্ঠ বন্ধু করন জোহর এখন ম্যালেরিয়া রোগী৷ তাই মিস্ করেছেন কিং এর জন্মদিন৷ কি আর করা! টুইটারে মন্তব্য, ‘লাভ ইউ লটস ভাই'৷ কৃতজ্ঞতা স্বীকার করতেও কার্পণ্য করেননি করন৷ জানিয়েছেন, নিজের ক্যারিয়ার আর স্বপ্নের পেছনে একজনই আছেন, তিনি শাহরুখ৷ সে যাই হোক, ডন টু থেকে বাদ অর্জুন রামপালও শুভেচ্ছা জানিয়েছেন শাহরুখকে৷ বলেছেন, মুম্বাইয়ে তাকে মিস করছে সবাই৷ রিতেশ দেশমুখও আছেন টুইটারে শাহরুখকে শুভেচ্ছা জানানোর তালিকায়৷ ও হ্যাঁ, আরেক তন্বীর কথাতো বলা হলো না৷ শাহরুখের সঙ্গে বার্লিনে আছেন প্রিয়াঙ্কা চোপড়া৷ কিছুদিন আগে শাহরুখ দম্পতির বিবাহ বার্ষিকীতেও হাজির ছিলেন তিনি৷ কিন্তু ইদানিং শাহরুখের প্রতি একটু বেশিই আন্তরিকতা দেখাচ্ছেন প্রিয়াঙ্কা৷ এইতো খানিক আগের টুইট, শাহরুখ, তুমি তোমার কল্পনার চাইতেও বেশি কিছু৷ প্রতিবেদন: আরাফাতুল ইসলাম সম্পাদনা: রিয়াজুল ইসলাম",
  "manualKeyPhrases" : [ "ম্যালেরিয়া", "জন্মদিন", "বলিউড", "করন", "শাহরুখ খান" ],
  "automaticKeyPhrases" : [ "" ]
}