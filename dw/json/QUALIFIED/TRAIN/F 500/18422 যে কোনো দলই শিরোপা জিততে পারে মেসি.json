{
  "docID" : 18422,
  "source" : "http://www.dw.com/",
  "lang" : "BN",
  "url" : "http://www.dw.com/bn/যে-কোনো-দলই-শিরোপা-জিততে-পারে-মেসি/a-15105503",
  "title" : "যে কোনো দলই শিরোপা জিততে পারে: মেসি",
  "date" : "25.05.2011",
  "writter" : "",
  "categories" : [ "খেলাধুলা" ],
  "article" : "২৮শে মে চ্যাম্পিয়নস লিগ'এর ফাইনালে মুখোমুখি হতে চলেছে ম্যানচেস্টার ইউনাইটেড আর বার্সেলোনা৷ আর সেই ম্যাচটিকে নিজের শেষ ম্যাচ মনে করে মাঠে নামবেন লিওনেল মেসি৷ ওয়েম্বলির সেই খেলা হয়ে উঠবে এক ‘স্বপ্নের ফাইনাল'৷ পেপ গুয়ার্দিওলা'র বার্সেলোনা শেষবারের মতো চ্যাম্পিয়নস লিগের শিরোপা জেতে ২০০৯ সালে৷ রোমে অনুষ্ঠিত সেই চূড়ান্ত খেলায়, ম্যানচেস্টার ইউনাইটেড'কে দুই গোলে হারায় বার্সা৷ আর খেলায় দ্বিতীয় গোলটি দেন মেসি স্বয়ং৷ তাই এবারের ফাইনালেও ঐ খেলার পুনরাবৃত্তি দেখতে চান মেসি৷ জিততে চান শিরোপা৷ এক সংবাদ সম্মেলনে তিনি বলেন, ‘‘রোম-ফাইনালের সুখস্মৃতি আমার এখনও মনে আছে৷ আমার কাছে অত্যন্ত গুরুত্বপূর্ণ খেলা ছিল সেটা৷'' তবে নিজে ভালো খেলার পণ করলেও, ম্যান ইউ'এর প্রশংসা করতেও ভোলেন না মেসি৷ তাঁর কথায়, ‘‘আমরা শক্তিশালী একটি দলের বিপক্ষে খেলবো৷ ওয়েন রুনির মতো খেলোয়াড় আছে সেই দলটিতে৷ এছাড়া আমার মনে হয় দুই দলেরই শক্তি সমান৷ যে কোনো দলই জিততে পারে শিরোপা৷'' এদিকে, লিওনেল মেসি'কে আটকানো সম্ভব বলে মনে করেন ম্যানচেস্টার ইউনাইটেড'এর কোচ স্যার অ্যালেক্স ফার্গুসন৷ তিনি বলেন, ‘‘আমরা তিন-তিন বার বার্সার বিপক্ষে খেলেছি৷ প্রত্যেকটি খেলোয়াড়কে আটকানোর কৌশল আমাদের জানা আছে৷'' আইসল্যান্ডে অগ্ন্যুৎপাতের ফলে ছাইমেঘ ইউরোপের উত্তরে বিমান চলাচল বিপর্যস্ত করে তুলছে৷ ঝুঁকি এড়াতে বুধবার ভোরেই লন্ডনে পৌঁছে গেছে বার্সেলোনা দল৷ তাই খুব স্বাভাবিকভাবেই, শনিবারে লড়াই যে বেশ জমে উঠবে – তা বলাই বাহুল্য! প্রতিবেদন: দেবারতি গুহ সম্পাদনা: সঞ্জীব বর্মন",
  "manualKeyPhrases" : [ "চ্যাম্পিয়নস", "বার্সেলোনা", "ফাইনাল", "ম্যানচেস্টার ইউনাইটেড", "মেসি", "লিগ", "লিওনেল" ],
  "automaticKeyPhrases" : [ "" ]
}