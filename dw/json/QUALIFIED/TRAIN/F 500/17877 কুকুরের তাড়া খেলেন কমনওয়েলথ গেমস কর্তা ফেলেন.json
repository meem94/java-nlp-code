{
  "docID" : 17877,
  "source" : "http://www.dw.com/",
  "lang" : "BN",
  "url" : "http://www.dw.com/bn/কুকুরের-তাড়া-খেলেন-কমনওয়েলথ-গেমস-কর্তা-ফেলেন/a-6044281",
  "title" : "কুকুরের তাড়া খেলেন কমনওয়েলথ গেমস কর্তা ফেলেন",
  "date" : "25.09.2010",
  "writter" : "",
  "categories" : [ "খেলাধুলা" ],
  "article" : "কমনওয়েলথের গেমস ভিলেজের শনির দশার শেষ নেই৷ শুক্রবার গেমসের এক আন্তর্জাতিক কর্তার দিকে কুকুরের তাড়া আরও জটিল করে দিল সব কিছু৷ তবে প্রধানমন্ত্রীর ধমকে কিছুটা কাজ হয়েছে৷ তাড়া বললে কম বলা হবে৷ মন্ত্রীদের ধমক দিয়ে রীতিমত ঘাবড়ে দিয়েছেন মনমোহন সিং৷ বলেছেন, ‘কথা না বলে কাজ করুন গিয়ে যান৷' তবে মাইক ফেনেলের ঘটনাটাকে দিনের সেরা আর দশে দশ বললেও কম বলা হয়৷ সকাল নটাতেই এই আন্তর্জাতিক কর্তা এদিন গেমস ভিলেজ পরিদর্শনে চলে যান৷ ভিলেজ ঘুরে দুপুরের দিকে তিনি যখন ক্যান্টিন ইত্যাদি পরিদর্শন সেরে গাড়িতে উঠতে যাচ্ছেন, দুটি বেওয়ারিশ পথের কুকুর তেড়ে যায় কমনওয়েলথের বিধাতাদের একজনকে৷ কেউ কিছু বোঝার আগেই ফেনেল দ্রুত সরে যান৷ কুকুর ধরা বাহিনী দৌড়ে আসে এবং দুটি কুকুরকেই গ্রেপ্তার করা হয়৷ ভারতের কমনওয়েলথের ব্যবস্থাপকদের কর্তা সুরেশ কালমাদি সঙ্গে ছিলেন ফেনেলের৷ ব্যাপার দেখে তিনিও স্তম্ভিত৷ গেমস ভিলেজের অবস্থা প্রধানমন্ত্রী মনমোহন সিং-এর হস্তক্ষেপের পর শুক্রবার কিছুটা ভালোর দিকে গেলেও মশা থেকে কুকুর, অভিযোগের তালিকাও কম লম্বা নয়৷ তার ওপর গোদের ওপর বিষফোঁড়ার মত এই বিপুল নির্মাণকার্যে অবৈধ শিশুশ্রমিক নিয়োগের অভিযোগও শোনা গেছে৷ অভিযোগ প্রমাণিত হলে ভারতের জন্য তা বড় বেশি বিড়ম্বনার সৃষ্টি করবে৷ বিড়ম্বনার মাত্রা যাতে কিছুটা হলেও কাটে, সেদিকে লক্ষ্য রেখেই এগোতে চাইছে নতুন দিল্লী৷ আগামী তেসরা অক্টোবর শুরু হবে কমনওয়েলথ৷ তার প্রস্তুতি নিয়ে চরম বিশৃঙ্খলার অভিযোগের তালিকা দিনে দিনে আরও দীর্ঘই হচ্ছে৷ আন্তর্জাতিক মহলে এর ফলে ক্রমশ আরও বেশি করে লজ্জার মুখে পড়ছে মনমোহন সিং-এর ভারত৷ প্রতিবেদন: সুপ্রিয় বন্দ্যোপাধ্যায় সম্পাদনা: অরুণ শঙ্কর চৌধুরী",
  "manualKeyPhrases" : [ "কুকুর", "তাড়া", "ভারত", "কমনওয়েলথ", "গেমস ভিলেজ", "নতুন দিল্লী", "আন্তর্জাতিক" ],
  "automaticKeyPhrases" : [ "" ]
}