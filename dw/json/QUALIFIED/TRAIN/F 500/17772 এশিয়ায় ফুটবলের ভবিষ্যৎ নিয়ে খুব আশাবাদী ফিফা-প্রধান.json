{
  "docID" : 17772,
  "source" : "http://www.dw.com/",
  "lang" : "BN",
  "url" : "http://www.dw.com/bn/এশিয়ায়-ফুটবলের-ভবিষ্যৎ-নিয়ে-খুব-আশাবাদী-ফিফা-প্রধান/a-15550719",
  "title" : "এশিয়ায় ফুটবলের ভবিষ্যৎ নিয়ে খুব আশাবাদী ফিফা-প্রধান",
  "date" : "23.11.2011",
  "writter" : "",
  "categories" : [ "খেলাধুলা" ],
  "article" : "বিশ্ব ফুটবল সংস্থা ফিফা'র প্রেসিডেন্ট সেফ ব্লাটার জানিয়েছেন, এশিয়ার ফুটবল মহলের নেতারা উৎকোচ নেয়ার অভিযোগে তাদের প্রধান বহিষ্কৃত হবার ধাক্কা সামলে উঠেছেন এবং দারুণ এক ভবিষ্যতের দিকে এগিয়ে যাচ্ছেন৷ গত জুন মাসে ফিফার এশিয়া প্রধান বিন হামাম ভোট কেনার চেষ্টা করার অভিযোগে ফিফা থেকে বহিষ্কৃত হন৷এর পর ফিফার অন্তর্গত এশিয়ান ফুটবল কনফেডারেশনের প্রধানের দায়িত্ব দেয়া হয় চীনের ঝাং জিলং-কে৷ অবশ্য তিনি ভারপ্রাপ্ত প্রধান হিসেবে দায়িত্ব পালন করছেন৷ উচ্ছাসের সঙ্গে সেপ ব্লাটার সাংবাদিকদের জানান, ‘‘আমি শুধু তাঁকে স্বাগত জানাতে পারি৷ যেভাবে তারা পুরো সমস্যাটিকে সামলিয়ে উঠেছে তা প্রশংসনীয়৷ এছাড়া এশিয়ান ফুটবল কনফেডারেশনের জন্যও একজনকে বেছে নেয়া হয়েছে তা দেখেও আমি আনন্দিত৷ এখন আমরা একজন ভারপ্রাপ্ত প্রধানকে পেয়েছি, তৈরি করা হয়েছে এক্সিকিউটিভ কমিটি৷ তারা একসঙ্গে কাজ করছে, নিজেদের মধ্যে বোঝা-পড়া হয়েছে৷ আজ আমি এখানে উপস্থিত থাকতে পেরে খুশি হয়েছি৷'' কুয়ালালামপুরে এশিয়ান ফুটবল কনফেডারেশের সদর দপ্তরে ফিফার প্রেসিডেন্ট সেপ ব্ল্যাটার কথাগুলো জানান৷ জুন মাসে কাতারের নাগরিক বিন হামাম বহিষ্কৃত হবার পর এশিয়ান ফুটবল কনফেডারেশন সমালোচনার মুখে পড়ে৷ তবে জানা গেছে বিন হামাম আপীল করবেন৷ এ বিষয়ে কোন ধরণের মন্তব্য করতে রাজি হননি সেপ ব্ল্যাটার৷ তবে তিনি জানান, ফুটবলে এশিয়া আরো এগিয়ে যাবে এবং দ্রুত গতিতে, তা দেখার জন্য তিনি অপেক্ষা করছেন৷ তিনি জানান,‘‘এশিয়া হচ্ছে ফুটবল জগতের ভবিষ্যৎ৷ এশিয়ায় পৃথিবীর দুই-তৃতীয়াংশ মানুষের বসবাস৷ এবং এখানে ফুটবল খেলাটি ক্রমেই জনপ্রিয় হচ্ছে৷ বিশেষ করে যদি ভারতের দিকে তাকানো যায় তাহলে দেখা যাবে সেখানে তরুণ প্রজন্মের মধ্যে ফুটবল খেলার প্রবণতা বাড়ছে৷'' প্রতিবেদন: মারিনা জোয়ারদার সম্পাদনা: আব্দুল্লাহ আল-ফারূক",
  "manualKeyPhrases" : [ "সেপ ব্লাটার", "এশিয়া", "ভবিষ্যৎ", "ফিফা", "ফুটবল" ],
  "automaticKeyPhrases" : [ "" ]
}