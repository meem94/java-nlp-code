{
  "docID" : 17163,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবার-ধূমপান-ছেড়ে-দেওয়ার-সিদ্ধান্ত-নিলেন-ঋত্বিক/a-5871736",
  "title" : "এবার ধূমপান ছেড়ে দেওয়ার সিদ্ধান্ত নিলেন ঋত্বিক",
  "date" : "06.08.2010",
  "writter" : "",
  "categories" : [ "বিনোদন" ],
  "article" : "কয়েকদিন আগে গান চর্চা নিয়ে মেতে ছিলেন ঋত্বিক রোশন৷ সাত সকালে ঘুম থেকে উঠেই শুরু হয়েছিল তাঁর সা-রে-গা-মা৷ তবে এবার নতুন কিছু ধরা নয়, বরং বহুদিনের পুরনো অভ্যাসটি একেবারে ছেড়ে দেওয়ার সিদ্ধান্ত নিয়েছেন এই বলিউড হার্টথ্রব৷ ‘‘স্মোকিং ইজ ইনজুরিয়াস টু হেল্থ'' - সিগারেটের বিজ্ঞাপনে বার বার একথা বলা হলেও, ধূমপায়ীরা যে এ বক্তব্যে বিশেষ কান দেন না - তা বলাই বাহুল্য৷ কিন্তু সম্প্রতি, কাটরিনা কাইফ'এর বিপরীতে জোয়া আখতারের ‘জিন্দেগি মিলেগি না দুবারা' ছবির শুটিং শেষ করে আসার পর, সিগারেট-বিজ্ঞাপনের সেই সতর্কবাণী যেন জীবনের মন্ত্র হিসেবেই বেছে নিয়েছেন ঋত্বিক৷ স্পেনে ফারহান আখতার আর অভয় দেওল'এর সঙ্গে শুটিং করার সময় থেকেই ধূমপান একেবারে ছেড়ে দেওয়ার বিষয়টি মাথায় ঢোকে ঋত্বিক রোশন'এর৷ ভেবে দেখেন, ‘জিন্দেগি' বা জীবন তো সত্যিই আর দু'বার পাওয়া যাবে না৷ তাহলে খামোখা আর সেই জীবনটা ছোট করা বা কষ্ট দেওয়া কেন ? তারপর আর কি ? যেমন ভাবা তেমন কাজ৷ দেশে ফিরেই ৩৬ বছর বয়স্ক এই বলিউড অভিনেতা ‘টুইটার'এ লিখলেন, ‘‘হ্যালো টুই-পিপল, আমি খুব শিগগিরি ধূমপান ছেড়ে দিচ্ছি৷ তোমাদের মধ্যে আমাকে কেউ সঙ্গ দিতে চাও ?'' এখানেই শেষ নয়৷ ধূমপান বর্জনের জন্য ভক্তদের আরো কিছু ‘টিপস'ও দিয়ে দেন ঋত্বিক তাঁর সেই টুইটার-বার্তায়৷ জানান, ‘‘এখন আমি দিনে মাত্র দুটো থেকে পাঁচটা সিগারেট খাচ্ছি৷ আর এটা আরো কমানোর জন্য আমি ‘নিকোটিন প্যাচ'ও ব্যবহার করছি৷ আর তার সঙ্গে খাচ্ছিও পরিমাণ মতো৷'' ঋত্বিক রোশন ধূমপানে আসক্ত হয়ে পড়েন সঞ্জয় লীলা বনসালি'র ‘গুজারিশ' ছবির শুটিং চলাকালীন৷ তাঁর পরবর্তী ছবি শেখর কাপুর'এর ‘পানি'৷ এখন তার শুটিং চলছে৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "রোশন", "ধূমপান", "বলিউড", "সিগারেট", "নিকোটিন", "ঋত্বিক", "বনসালি", "টুইটার", "কাটরিনা কাইফ", "আখতার", "হার্টথ্রব" ],
  "automaticKeyPhrases" : [ "" ]
}