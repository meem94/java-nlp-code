{
  "docID" : 17287,
  "source" : "http://www.dw.com/",
  "lang" : "BN",
  "url" : "http://www.dw.com/bn/অজিত-রায়-চলে-গেলেন/a-15366108",
  "title" : "অজিত রায় চলে গেলেন",
  "date" : "05.09.2011",
  "writter" : "",
  "categories" : [ "বিনোদন" ],
  "article" : "বাংলাদেশের বরেণ্য সংগীতকার, স্বাধীন বাংলা বেতার কেন্দ্রের শব্দসৈনিক অজিত রায় আর নেই৷ রোববার, ৪ সেপ্টেম্বর ঢাকার বারডেম হাসপাতালে তিনি শেষ নিঃশ্বাস ত্যাগ করেন৷ তাঁর বয়স হয়েছিল প্রায় ৭৩ বছর৷ একে একে নিবিছে দেউটি৷ স্বাধীন বাংলা বেতার কেন্দ্রের আর একজন শব্দসৈনিক আমাদের ছেড়ে চলে গেলেন৷ বাংলাদেশের স্বাধীনতাযুদ্ধে সশস্ত্র লড়াই'এর পাশাপাশি বেতার মারফত দেশের অবরুদ্ধ মানুষদের উদ্দীপিত করে রেখেছিল স্বাধীন বাংলা বেতারকেন্দ্র৷ সুরকার হিসেবে, নির্দেশক হিসেবে এবং গায়ক হিসেবে এই কেন্দ্রের সঙ্গে যুক্ত ছিলেন অজিত রায় গোড়া থেকেই৷ শুধু তিনি নন, মহীরুহের মত উপস্থিত ছিলেন সুরকার সমর দাস৷ ছিলেন গায়ক আব্দুল জব্বার, আপেল মাহমুদ, রথীন্দ্রনাথ রায় প্রমুখ৷ মুক্তিযুদ্ধের সেই সময়ে কত গানে যে তাৎক্ষণিকভাবে সুর দিয়েছিলেন অজিত রায় - বাংলার মুখ আমি দেখিয়াছি, আমি যুগে যুগে আসি, হে বঙ্গ ভাণ্ডারে তব৷ অজিত রায়ের জন্ম রংপুরে৷ উনসত্তরের আইউববিরোধী গণ অভ্যুত্থানের সময় তিনি গণসংগীত গেয়ে মাতিয়ে দেন ক্রান্তি গোষ্ঠীর নানা আসরে৷ একই সঙ্গে পরিবেশন করেছেন তাঁর ঋজু কণ্ঠে রবীন্দ্র সংগীত৷ জহির রায়হানের বিখ্যাত ‘জীবন থেকে নেয়া' ছায়াছবিতে তাঁর কণ্ঠের গান ব্যাপক দৃষ্টি আকর্ষণ করে৷ স্বাধীন বাংলাদেশে তিনি বাংলাদেশ বেতারের সংগীত পরিচালক হিসেবে যোগ দেন৷ অবসর নেন ১৯৯৬ সালে৷ রেডিও টিভিতে গান করেছেন৷ গানের তালিম দিয়েছেন৷ সুরারোপ করেছেন ছবির জন্যও৷ পেয়েছেন স্বাধীনতা পদক এবং অন্য আরো বহু পুরস্কার৷ যুদ্ধে তিনি জয়ী হয়েছিলেন৷ পরাজয় মানলেন ব্যাধির কাছে৷ প্রতিবেদন: আব্দুল্লাহ আল-ফারূক সম্পাদনা: সঞ্জীব বর্মন  ",
  "manualKeyPhrases" : [ "বাংলাদেশ", "বাংলা", "রায়", "অজিত", "স্বাধীন", "বেতার" ],
  "automaticKeyPhrases" : [ "" ]
}