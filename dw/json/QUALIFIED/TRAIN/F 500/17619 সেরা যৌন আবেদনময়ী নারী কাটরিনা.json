{
  "docID" : 17619,
  "source" : "http://www.dw.com/",
  "lang" : "BN",
  "url" : "http://www.dw.com/bn/সেরা-যৌন-আবেদনময়ী-নারী-কাটরিনা/a-15140695",
  "title" : "সেরা যৌন আবেদনময়ী নারী কাটরিনা",
  "date" : "08.06.2011",
  "writter" : "",
  "categories" : [ "বিনোদন" ],
  "article" : "একবার নয়, দুবার নয়, এই নিয়ে মোট তিনবার, বিশ্বের সেরা যৌন আবেদনময়ী নারী হিসেবে নিজেকে তুলে ধরলেন বলিউড তনয়া কাটরিনা কাইফ৷ পুরুষদের পত্রিকা বলে খ্যাত - এফএইচএম’এর ভারতীয় শাখায় তিনিই শ্রেষ্ঠ৷ কাটরিনা কাইফ কী সুন্দরী? এ প্রশ্নের উত্তরে, নারী-পুরুষ নির্বিশেষে সবাই হাত তুলে একবাক্যে নিশ্চয়ই বলবেন, অবশ্যই! তবে শুধু সৌন্দর্যের বিচারে নয়, এই মুহূর্তে বলিউডের জনপ্রিয় অভিনেত্রীদের মধ্যে অন্যতম কাটরিনা৷ তার ওপর, ‘শীলা, শীলা কি জাওয়ানি' গানটির জনপ্রিয়তা ও এর সঙ্গে কাটরিনার দুর্দান্ত নাচ – তাঁর যৌন আবেদনকে পৌঁছে দিয়েছে একেবারে ধরা ছোঁয়ার বাইরে৷ কাটরিনার নিজের কথায়, ‘‘যৌন আবেদন কেবল সুন্দর চেহারা আর শারীরিক গড়ন দিয়েই হয় না৷ বরং একজন আত্মবিশ্বাসী নারীই হন সবচেয়ে বেশি আবেদনময়ী৷'' এখানে বলতেই হচ্ছে, এফএইচএম'এর এই সেরা যৌন আবেদনময়ী নারী বাছাই করার প্রতিযোগিতাটি অনুষ্ঠিত হয় অনলাইন এবং এসএমএস ভোটিং'এর মাধ্যমে৷ এতে প্রায় ৩৫ হাজার মানুষ অংশগ্রহণ করে৷ আর ‘গুগল-সার্চে' একেবারে শীর্ষে থাকা কাটরিনা খুব সহজেই জিতে যান এ খেতাব৷ গত ১৭ বছরে তিনিই একমাত্র ভারতীয় নারী, যিনি তিন-তিনবার এই পুরস্কার পেলেন৷ এর আগে, ২০০৮ এবং ২০০৯ সালে এফএইচএম'এর নির্বাচনে শ্রেষ্ঠ বিবেচিত হন কাটরিনা৷ এ বছর, কাটরিনা কাইফ'এর পরেই ছিলেন আর এক বলিউড অভিনেত্রী দীপিকা পাডুকোন৷ উল্লেখ্য, বলিউডের নায়িকা হলেও ক্যাটরিনার জন্ম কিন্তু ভারতে নয়৷ তিনি জন্মেছেন হংকং'এ৷ ছেলেবেলা কাটে হাওয়াই দ্বীপে৷ এবং একসময় তিনি পাড়ি দেন ইংল্যান্ডে৷ তবে বর্তমানে, ভারতেই তাঁর সব৷ অসংখ্য ভারতীয়'র তিনিই ধরা-ছোঁয়ার বাইরের সেই ‘শীলা'৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "আবেদনময়ী", "গুগল", "কাটরিনা", "দুর্দান্ত", "যৌন" ],
  "automaticKeyPhrases" : [ "" ]
}