{
  "docID" : 17606,
  "source" : "http://www.dw.com/",
  "lang" : "BN",
  "url" : "http://www.dw.com/bn/অনিচ্ছাকৃত-হত্যার-দায়ে-জেল-হতে-পারে-পিস্টোরিয়াসের/a-17918565",
  "title" : "অনিচ্ছাকৃত হত্যার দায়ে জেল হতে পারে পিস্টোরিয়াসের",
  "date" : "13.09.2014",
  "writter" : "",
  "categories" : [ "খেলাধুলা" ],
  "article" : "ভালোবাসা দিবসে খুন হয়েছিলেন বান্ধবী৷ লাশ পাওয়া যায় প্রেমিক পিস্টোরিয়াসেরই বাড়িতে৷ নিজের পিস্তল দিয়ে গুলি করলেও আদালত মনে করে হত্যাকাণ্ডটি অনিচ্ছাকৃতভাবে ঘটতে পারে৷ তারপরও জেল হতে পারে ‘ব্লেড রানার’ পিস্টোরিয়াসের৷ দু'পা কাটা নিয়েও প্রথম অ্যাথলেট হিসেবে অলিম্পিকে অংশ নিয়েছেন পিস্টোরিয়াস৷ বিশ্বজুড়ে তারকার মর্যাদাই পেয়ে আসছিলেন দক্ষিণ আফ্রিকার এই অ্যাথলেট৷ কিন্তু ২০১৩ সালের ১৪ই ফেব্রুয়ারি তাঁর স্বর্ণকেশী মডেল বান্ধবী রিভা স্টেনকেম্প নিহত হওয়ার পর থেকে তিনি হত্যা মামলার আসামি৷ ২৭ বছর বয়সি দৌড়বিদ পিস্টোরিয়াসের দাবি, প্রিটোরিয়ায় নিজের ফ্ল্যাটে ঘটনাটি ঘটলেও সেই রাতে তাঁর মনে হয়েছিল অপরিচিত কেউ ঢুকে পড়েছে টয়লেটে৷ তাই আতঙ্কে লাইসেন্স করা পিস্তল বের করেই গুলি ছুড়তে শুরু করেন৷ টয়লেটের দরজার ওপারে যে বান্ধবী রিভা ছিলেন তা তিনি বুঝতে পারেননি বলেই পিস্টোরিয়াসের দাবি৷ শুক্রবার রায় ঘোষণা করেছে প্রিটোরিয়ার আদালত৷ ইচ্ছাকৃতভাবে হত্যার অভিযোগ প্রমাণিত না হওয়ায় ‘কালপেবল হোমিসাইড', অর্থাৎ না বুঝে হত্যা করে ফেলার অভিযোগে অভিযুক্ত করা হয়েছে পিস্টোরিয়াসকে৷ তবে রায়ে বিচারক থকোসিলা মাসিপা বলেছেন, পিস্তল ব্যবহারের ক্ষেত্রে পিস্টোরিয়াসের আরো সতর্ক হওয়া উচিত ছিল৷ পিস্তলের যথেচ্ছ ব্যবহার পিস্টোরিয়াস আগেও করেছেন৷ একবার রেস্টুরেন্টেও গুলি চালিয়েছিলেন তিনি৷ তা সত্ত্বেও অতীতে কোনো অপরাধকর্মে জড়িত না হওয়ায় পিস্টোরিয়াসের জন্য অনিচ্ছাকৃত হত্যার অভিযোগই যথোপযুক্ত ভেবেছে আদালত৷ এ অভিযোগে তাঁর সর্বোচ্চ ১৫ বছরের জেল হতে পারে৷ তবে দক্ষিণ আফ্রিকার আইনজ্ঞদের কেউ কেউ বলেছেন, অতীত ভালো হওয়ায় কারাভোগ এড়াতেও পারেন পিস্টোরিয়াস৷ আগামী ১৩ই অক্টোবর কৃত অপরাধের জন্য পিস্টোরিয়াসের শাস্তি ঘোষণা করবে আদালত৷ এসিবি/ডিজি (রয়টার্স)",
  "manualKeyPhrases" : [ "জেল", "পিস্টোরিয়াস", "হত্যা", "অনিচ্ছাকৃত", "অ্যাথলেট" ],
  "automaticKeyPhrases" : [ "" ]
}