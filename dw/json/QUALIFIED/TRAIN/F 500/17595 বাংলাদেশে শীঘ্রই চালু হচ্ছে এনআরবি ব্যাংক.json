{
  "docID" : 17595,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশে-শীঘ্রই-চালু-হচ্ছে-এনআরবি-ব্যাংক/a-16479920",
  "title" : "বাংলাদেশে শীঘ্রই চালু হচ্ছে এনআরবি ব্যাংক",
  "date" : "27.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "আগামী এপ্রিল মাস থেকে বাংলাদেশে কার্যক্রম শুরু করছে প্রবাসীদের ব্যাংক এনআরবি গ্লোবাল ব্যাংক লিমিটেড৷ এটিই হবে দেশের প্রথম এনআরবি ব্যাংক৷ এই ব্যাংক প্রাথমিক পর্যায়ে ঢাকা ও ঢাকার বাইরে ১০টি শাখা নিয়ে কাজ শুরু করবে৷ মোট তিনটি এনআরবি ব্যাংকের অনুমতি দিয়েছে বাংলাদেশ ব্যাংক৷ আর এই ব্যাংক তিনটি হলো: এনআরবি গ্লোবাল ব্যাংক, এনআরবি ব্যাংক এবং এনআরবি কমার্শিয়াল ব্যাংক৷ এর মধ্যে এনআরবি গ্লোবাল ব্যাংক সবার আগে তাদের কার্যক্রম শুরু করছে বলে জানা গেছে৷ ব্যাংকের চেয়ারম্যান নিজাম চৌধুরী ডয়চে ভেলেকে জানান, তাদের প্রস্তুতি প্রায় শেষ পর্যায়ে রয়েছে৷ তিনি আশা করছেন, আগামী এপ্রিল মাসে তারা ব্যাংকিং-এর কার্যক্রম শুরু করতে পারবেন৷ তিনি জানান, শতভাগ প্রবাসীদের অর্থে পরিচালিত এই ব্যাংকের লক্ষ্য হলো বাংলাদেশে বৈদেশিক মুদ্রার প্রবাহ বাড়ানো এবং যেসব প্রবাসী দেশে ফিরে আসবেন, তাঁদের মেধা কাজে লাগানো৷ নিজাম চৌধুরী জানান, প্রাথমিক পর্যায়ে তারা ১০টি শাখা নিয়ে কাজ শুরু করবেন৷ তারা চেষ্টা করবেন প্রবাসী অধ্যুষিত এলাকায় শাখা খুলতে৷ এতে করে প্রবাসীরা দেশে ব্যাংকিং চ্যানেলে টাকা পাঠাতে আস্থা পাবেন৷ তবে দেশের বাইরেও শাখা খোলার পরিকল্পণা আছে তাদের৷ অবশ্য এজন্য একটু সময় লাগবে৷ নিজাম চৌধুরী জানান, প্রবসীরা প্রবাসীদের ভাষা বোঝেন৷ তাই প্রবাসীদের এই ব্যাংক চালু হলে স্বাভাবিকভাবেই দেশে রেমিটন্সের প্রবাহ বাড়বে৷ আর তা দেশের অর্থনৈতিক উন্নয়নে বড় ভূমিকা রাখবে৷ তবে প্রবাসী ব্যাংকের কার্যক্রম সাধারণ বাণিজ্যিক ব্যাংকের মতোই হবে৷ দেশের যে কোনো নাগরিক এই ব্যাংকের সেবা নিতে পারবেন৷ হতে পারবেন গ্রাহক৷",
  "manualKeyPhrases" : [ "বাংলাদেশ", "প্রবাসী", "নিজাম", "এনআরবি", "ব্যাংক" ],
  "automaticKeyPhrases" : [ "" ]
}