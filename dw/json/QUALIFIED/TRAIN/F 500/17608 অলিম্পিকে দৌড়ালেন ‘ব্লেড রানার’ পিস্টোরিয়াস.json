{
  "docID" : 17608,
  "source" : "http://www.dw.com/",
  "lang" : "BN",
  "url" : "http://www.dw.com/bn/অলিম্পিকে-দৌড়ালেন-ব্লেড-রানার-পিস্টোরিয়াস/a-16160053",
  "title" : "অলিম্পিকে দৌড়ালেন ‘ব্লেড রানার’ পিস্টোরিয়াস",
  "date" : "11.08.2012",
  "writter" : "",
  "categories" : [ "খেলাধুলা" ],
  "article" : "ইতিহাস গড়ে ফেললেন দক্ষিণ আফ্রিকার অস্কার পিস্টোরিয়াস৷ শুক্রবার তিনি দক্ষিণ আফ্রিকার রিলে দলের হয়ে অলিম্পিকে দৌড়ালেন৷ এর ফলে ইতিহাসের প্রথম অ্যাথলেট হিসেবে তাঁর নাম ইতিহাসে লেখা হয়ে গেল৷ কারণ তিনি সাধারণ কোনো অ্যাথলেট নন, তাঁর দুই পা নেই৷ অসুখের কারণে মাত্র এক বছর বয়সের সময়ই পিস্টোরিয়াসের হাঁটুর নীচ থেকে দুই পা কেটে ফেলতে হয়৷ কিন্তু তারপরও তিনি দমে যান নি৷ বর্তমানে তিনি কার্বন ফাইবার ব্লেডের উপর ভর দিয়ে দৌড়ান৷ এজন্য তাঁর নাম হয়েছে গেছে ‘ব্লেড রানার'৷ চার বছর আগে একটি মামলায় জিতে স্বাভাবিক মানুষদের সঙ্গে প্রতিযোগিতায় অংশ নেয়ার সুযোগ পান পিস্টোরিয়াস৷ ব্লেডের কারণে পিস্টোরিয়াস বাড়তি সুবিধা পেয়ে থাকেন, এই মর্মে আন্তর্জাতিক অ্যাথলেটিক্স ফেডারেশন তাঁকে সামর্থবানদের কাতারে ফেলতে চায়নি৷ তাই মামলা করতে হয়েছিল পিস্টোরিয়াসকে৷ এত বাধা পেরিয়ে অলিম্পিকে দৌড়িয়ে বেশ খুশি তিনি৷ ঘটনাটাকে ‘অভাবনীয়' আখ্যা দিয়ে পিস্টোরিয়াস বলেন, এর মাধ্যমে তাঁর দীর্ঘ দিনের স্বপ্ন পূরণ হলো৷ পুরুষদের ৪X৪০০ মিটার রিলের ফাইনালে দক্ষিণ আফ্রিকা অষ্টম হয়েছে৷ এই ইভেন্টে আরেকটা ইতিহাস হয়েছে৷ সেটা হচ্ছে প্রথমবারের মতো বাহামা'র সোনা জয়৷ যুক্তরাষ্ট্রকে হারিয়ে তারা প্রথম হয়৷ এর ফলে ৬০ বছর পর যুক্তরাষ্ট্র এই ইভেন্টের ফাইনালে হারলো৷ শেষবার ১৯৫২ সালে তারা জ্যামাইকার কাছে হেরেছিল৷ অবশ্য ১৯৫২ সালের পর আরও তিনবার এই ইভেন্টে সোনা পায়নি যুক্তরাষ্ট্র৷ কেননা ১৯৭২ সালে তারা এই ইভেন্টের ফাইনালেই উঠতে পারেনি৷ ১৯৮০ সালের অলিম্পিক বয়কট করেছিল যুক্তরাষ্ট্র৷ আর ২০০০ সালে জিতলেও ডোপিং এর কারণে তাদের কাছ থেকে সোনা কেড়ে নেয়া হয়৷ এদিকে এটাই হচ্ছে ক্যারিবীয় দ্বীপরাষ্ট্র বাহামার পুরুষদের অ্যাথলেটিক্সে অলিম্পিকের প্রথম সোনা৷ জেডএইচ/এআই (এএফপি, ডিপিএ)",
  "manualKeyPhrases" : [ "আন্তর্জাতিক অ্যাথলেটিক্স ফেডারেশন", "দক্ষিণ আফ্রিকা", "অলিম্পিক", "‘ব্লেড রানার’", "ইতিহাস", "পিস্টোরিয়াস" ],
  "automaticKeyPhrases" : [ "" ]
}