{
  "docID" : 4207,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাদী-আগে-জামাত-করত-এখন-আওয়ামী-লীগ/a-18745353",
  "title" : "‘বাদী আগে জামাত করত, এখন আওয়ামী লীগ'",
  "date" : "28.09.2015",
  "writter" : "",
  "categories" : [ "ব্লগওয়াচ" ],
  "article" : "মিনায় পদদলিত হয়ে অসংখ্য মানুষ প্রাণ হারানোর পর আক্ষেপ করে ফেসবুকে কিছু কথা লিখেছিলেন সাতক্ষীরার মোহন কুমার মন্ডল৷ এক আওয়ামী লীগ নেতা তাতে ক্ষিপ্ত হয়ে মামলা ঠুকে দেন৷ এখন জেলে স্বাধীনভাবে মতপ্রকাশের মাশুল গুনছেন মন্ডল৷ ফেসবুক মোহন মন্ডল ঠিক কী লিখেছিলেন, তা এখন যাচাই সম্ভব নয়৷ পোস্টটি তাঁর প্রোফাইলে এখন আর দেখা যাচ্ছে না৷ তবে ফেসবুকে অনেকে সেটার ‘স্ক্রিনশট' প্রকাশ করেছেন৷ ব্লগার শাম্মী হক তাঁর প্রোফাইলে পোস্টটি সরাসরি তুলে দিয়েছেন৷ মন্ডলের বরাতে তিনি লিখেছেন, ‘‘শয়তানকে পাথর মারার জন্য এত মানুষের লাশ, লাশের স্তূপ করা দেখে মনে হচ্ছিল লতিফ সিদ্দিকী ভাই সঠিক বলেছিলেন৷ তবে সৌদি কর্তৃপক্ষ কাস্টমারদের সাথে ভালো ব্যবহার করেনি৷ দু'টি দরজা বন্ধ করে দিলে সেটি সাথে সাথে হাজিদের জানালো হলো না কেন? কিন্তু একটা কথা মাথায় ঢোকে না৷ শয়তানকে পাথর মারার জন্য লক্ষ লক্ষ খরচ করে মিনায় যেতে হবে কেন? আপনার আমার বাড়ির পাশের শয়তানকে একটা পাথর মারুন না!'' আলোচিত মন্ডল সাতক্ষীরায় একটি বেসরকারি উন্নয়ন সংস্থার সঙ্গে সম্পৃক্ত৷ বাংলাদেশের স্থানীয় গণমাধ্যমে প্রকাশিত খবর অনুযায়ী, তাঁকে এবং তাঁর সহকর্মী শওকত হোসেনকে স্থানীয় কিছু মানুষ ধরে নিয়ে পুলিশে সোপর্দ করে৷ স্থানীয় আওয়ামী লীগ সভাপতি তথ্য প্রযুক্তি আইনের ৫৭ (২) ধারায় মামলা করেছেন মন্ডলদের বিরুদ্ধে৷ অভিযোগ, ফেসবুক স্ট্যাটাসের মাধ্যমে ‘মুসলীম ধর্মীয় অনুভূতিতে' আঘাত হেনেছেন তিনি৷ সামাজিক যোগাযোগের মাধ্যমে অনেকেই মন্ডলদের গ্রেপ্তারের নিন্দা জানিয়েছেন, চেয়েছেন অবিলম্বে মুক্তি৷ ব্লগার আরিফ জেবতিক এ সংক্রান্ত এক নিউজের লিংকের সঙ্গে যোগ লিখেছেন, ‘‘বাদী আগে জামাত করত, বর্তমানে আওয়ামী লীগের উপজেলা সভাপতি৷ শুনে প্রীত হলুম৷'' সাংবাদিক প্রভাষ আমিন মোহন কুমার মন্ডলের মুক্তি দাবি করে লিখেছেন, ‘‘সব লেখাতেই কারো না কারো অনুভূতি আঘাতপ্রাপ্ত হয়৷ তাই চাইলে সকল ফেসবুক ব্যবহারকারীদের গ্রেপ্তার করতে পারে সরকার৷ আমি মোহন কুমার মন্ডলের স্ট্যাটাসটি ভালো করে পড়ে দেখেছি, কোনো নিষ্ঠাবান মুসলমানের অনুভূতিতে আঘাত লাগার মতো কিছু এখানে নেই৷'' সংকলন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "জেলে", "ফেসবুক", "আরিফ জেবতিক", "পদদলিত", "শাম্মী হক" ],
  "automaticKeyPhrases" : [ "" ]
}