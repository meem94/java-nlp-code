{
  "docID" : 14210,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফাইনালে-জোকোভিচ-বনাম-নাদাল/a-15700252",
  "title" : "ফাইনালে জোকোভিচ বনাম নাদাল",
  "date" : "28.01.2012",
  "writter" : "",
  "categories" : [ "খেলাধুলা" ],
  "article" : "অস্ট্রেলিয়ান ওপেনে পুরুষদের সিঙ্গলস ফাইনালে বিশ্ব-বাছাই-এক বনাম বিশ্ব-বাছাই-দুই৷ মোলবোর্নে জোকোভিচ খেতাব জিতেছেন দু’বার, নাদাল একবার৷ রবিবারের খেলায় যে’ই জিতুন, আগুন ছুটবে৷ টুর্নামেন্টের উদ্যোক্তারাও জোকোভিচ'কে রেখেছিলেন পয়লা বাছাই, নাদাল'কে দ্বিতীয়৷ টেনিসের এই দুই মহারথীর পরিসংখ্যান মেলালে বেশ কিছু সাদৃশ্য এবং পার্থক্য চোখে পড়ে৷ জোকোভিচের বয়স ২৪, নাদালের ২৫৷ উচ্চতায় জোকোভিচ ৬ ফুট ২ ইঞ্চি, নাদাল তার এক ইঞ্চি কম৷ নাদালের ওজন ৮৫ কিলো, অর্থাৎ জোকোভিচের চেয়ে ৫ কিলো বেশি৷ জোকোভিচ ডানহাতি, নাদাল বাঁহাতি৷ কিন্তু মূল কথা হল, ফেডারার-নাদাল যুগলবন্দির যুগ শেষ হয় সার্বিয়ার এই খেলোয়াড়টি হঠাৎ ধূমকেতুর মতো উদয় হবার ফলে৷ আর ২০১১ ছিল জোকোভিচের বছর৷ ঐ এক বছরে অস্ট্রেলিয়ান ওপেন, উইম্বলডন, ইউএস ওপেন, সব জিতেছেন৷ রাফায়েল নাদাল'কে ছ'টি ফাইনালে হারিয়েছেন৷ মেলবোর্নের হার্ডকোর্ট জোকোভিচের পক্ষে ভালো৷ অন্যদিকে তার এ্যালার্জি এবং নিশ্বাস নেওয়ার সমস্যা আছে, যা এই টুর্নামেন্টেই তাকে ডেভিড ফেরার এবং এ্যান্ডি মারে'র বিরুদ্ধে খেলায় বেগ দিয়েছে৷ যে রাফা নাদাল রজার ফেডারার'কে পোষ মানিয়েছেন, তাকে ২০১১ সালে বিশ্ব বাছাই তালিকার প্রথম স্থানটি থেকে বিচ্যুত করেন নোভাক জোকোভিচ৷ রাফা'র হল হাঁটুর সমস্যা, ব্যান্ডেজ করা ডান হাঁটু নিয়েই টুর্নামেন্ট খেলছেন৷ কিন্তু রবিবারের ফাইনালের আগে তিনি জোকোভিচের চেয়ে একদিন বেশি বিশ্রাম করার সুযোগ পাচ্ছেন৷ নাদাল সেটাকে আদৌ অন্যায় সুবিধা বলে মনে করেন না, কেননা তাকেও এককালে পাঁচ-সেট, পাঁচ ঘণ্টার সেমিফাইনালের পরদিনই ফাইনালে ফেডারারের বিরুদ্ধে নামতে হয়েছে৷ মোট কথা, ফাইনালে ফিটনেস একটা ফ্যাক্টর হবে বটে, কিন্তু জোকোভিচ, নাদাল দু'জনেই লড়াকু মনোবৃত্তির৷ আরো বড় কথা, টেনিসের নতুন এক নম্বর আর দু'নম্বরের মধ্যে সম্পর্কটা কিন্তু ঠিক ছেড়ে কথা বলার মতো নয়৷ প্রতিবেদন: অরুণ শঙ্কর চৌধুরী সম্পাদনা: জাহিদুল হক",
  "manualKeyPhrases" : [ "অস্ট্রেলিয়ান", "নাদাল", "জোকোভিচ", "ওপেন", "ফেডারার" ],
  "automaticKeyPhrases" : [ "" ]
}