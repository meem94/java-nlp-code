{
  "docID" : 4666,
  "source" : "http://www.dw.com/",
  "lang" : "BN",
  "url" : "http://www.dw.com/bn/স্কটল্যান্ড-থাকছে-ব্রিটেনেই/a-17934149",
  "title" : "স্কটল্যান্ড থাকছে ব্রিটেনেই",
  "date" : "19.09.2014",
  "writter" : "",
  "categories" : [ "বিশ্ব" ],
  "article" : "সব জল্পনা-কল্পনার অবসানের পর অবশেষে জানা গেল, ব্রিটিশ যুক্তরাজ্য আপাতত ঐক্যবদ্ধ থাকছে৷ স্কটল্যান্ডের ভোটদাতাদের প্রায় ৫৫ শতাংশ স্বাধীনতার বিপক্ষে রায় দিয়েছে৷ এর ফলে ব্রিটিশ প্রধানমন্ত্রী স্বস্তি প্রকাশ করেছেন৷ বৃহস্পতিবার রাত পর্যন্ত ভোটগ্রহণের পর শুক্রবার সকালে ফলাফল স্পষ্ট হয়ে গেল৷ ৫৫ শতাংশ ভোটার ব্রিটেনের সঙ্গেই থাকার পক্ষে রায় দিয়েছেন৷ ৪৫ শতাংশ রায় দিয়েছেন স্বাধীনতার পক্ষে৷ প্রায় ৮৬ শতাংশ ভোটার তাঁদের ভোটাধিকার প্রয়োগ করেছেন৷ স্কটল্যান্ডের ফার্স্ট মিনিস্টার ও স্বাধীনতার প্রবক্তাদের নেতা অ্যালেক্স স্যালমন্ড হার স্বীকার করে বলেন, স্কটিশ সরকারের পক্ষ থেকে তিনি এই ফলাফল মেনে নিচ্ছেন এবং লন্ডনে ব্রিটিশ সরকারের সঙ্গে গঠনমূলকভাবে কাজ করার অঙ্গীকার করছেন৷ দেশের ঐক্য ও অখণ্ডতা অটুট থাকায় ব্রিটিশ প্রধানমন্ত্রী ডেভিড ক্যামেরন আনন্দ প্রকাশ করেছেন৷ তিনি বলেছেন, একটি গোটা প্রজন্মের জন্য স্কটল্যান্ডের স্বাধীনতার প্রশ্নটির ফয়সালা হয়ে গেল৷ প্রতিশ্রুতি অনুযায়ী স্কটল্যান্ডকে আরও ক্ষমতা দিতে আগামী জানুয়ারির মধ্যে একটি আইনের খসড়া প্রস্তুত হয়ে যাবে৷ এবার ইংল্যান্ড সহ গোটা ব্রিটেনের ক্ষমতার ভারসাম্যের জন্যও সাংবিধানিক সংস্কার শুরু করতে হবে৷ ক্যামেরন আরও বলেন, কর, সরকারি ব্যয়, সামাজিক ভাতা ইত্যাদি প্রশ্নে স্কটল্যান্ড যেমন আলাদা করে ভোট দিতে পারবে, ঠিক সেই মডেলেই ইংল্যান্ড, ওয়েলস ও নর্দার্ন আয়ারল্যান্ডও এ সব ক্ষেত্রে নিজস্ব ক্ষমতা পাবে৷ অর্থাৎ এই সুযোগে ব্রিটেনে ফেডারেল কাঠামো আরও জোরদার করা হবে৷ গণভোটের ফলাফলের খবর শুনে স্কটল্যান্ডে মিশ্র প্রতিক্রিয়া শোনা যাচ্ছে৷ বৃষ্টির মধ্যেও দুই শিবিরের সমর্থকরা এডিনবরায় স্কটিশ পার্লামেন্টের সামনে সমবেত হন৷ স্বাধীনতার সমর্থকরা এমন ফলাফল আশা করেননি৷ ফলে তাঁরা বিহ্বল হয়ে পড়েছেন৷ অন্যদিকে ব্রিটিশপন্থিরা স্বস্তির নিঃশ্বাস ফেলছেন৷ এসবি/ডিজি (ডিপিএ, রয়টার্স)",
  "manualKeyPhrases" : [ "যুক্তরাজ্য", "ভোটাধিকার", "স্কটল্যান্ড", "অ্যালেক্স স্যালমন্ড", "ব্রিটিশ প্রধানমন্ত্রী ডেভিড ক্যামেরন" ],
  "automaticKeyPhrases" : [ "" ]
}