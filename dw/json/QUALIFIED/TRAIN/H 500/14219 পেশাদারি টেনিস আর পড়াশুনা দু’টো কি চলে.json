{
  "docID" : 14219,
  "source" : "http://www.dw.com/",
  "lang" : "BN",
  "url" : "http://www.dw.com/bn/পেশাদারি-টেনিস-আর-পড়াশুনা-দুটো-কি-চলে/a-16301388",
  "title" : "পেশাদারি টেনিস আর পড়াশুনা: দু’টো কি চলে?",
  "date" : "12.10.2012",
  "writter" : "",
  "categories" : [ "খেলাধুলা" ],
  "article" : "শাংহাই’তে টেনিস গ্রঁ প্রি চলেছে৷ তারই অবকাশে ব্রিটেনের অ্যান্ডি মারে বলেছেন, ‘বই-টই পড়া কবে ছেড়ে দিয়েছি৷’ তার আগেই নোভাক জোকোভিচ বলেছেন, তিনি নাকি বিশ্ববিদ্যালয়ে পড়ার স্বপ্ন দেখেন৷ রজার ফেডারার'কে নিয়ে টানাটানি করে লাভ নেই৷ একে তিনি সুইজারল্যান্ডের লোক, তায় টেনিসের মহাকাব্যের মহানায়ক৷ কিন্তু শাংহাইতে টেনিস টুর্নামেন্ট চলার ফাঁকে বিশ্বের দুই এবং তিন নম্বর বাছাই খেলোয়াড়রা যে ধরণের মন্তব্য করেছেন, তা চিন্তা করার বিষয়৷ ওয়ার্ল্ড নাম্বার থ্রি ব্রিটেনের অ্যান্ডি মারে বলেছেন, টেনিস ট্যুরে বেরিয়ে হাতে যতোই সময় থাক না কেন, তিনি বিশেষ বই-টই পড়েন না৷ ‘‘আমি বই পড়ি না৷ ইন্টারনেটে যাই, অনলাইনে অনেক কিছু পড়ি-টড়ি, কিন্তু বই পড়ি না৷ ১৪-১৫ বছর বয়স হবার পর থেকে আমি আর কোনো বই পড়িনি,'' বলেছেন এবারের ইউএস ওপেন চ্যাম্পিয়ন মারে৷ শেষ প্রচেষ্টা ছিল জে কে রোওলিং'এর তৃতীয় হ্যারি পটার বই৷ সেও ৬০০ পাতার! ২০০ পাতায় পৌঁছে হাল ছেড়ে দিয়েছেন মারে৷ এ'তো আর পাঁচ সেটের টেনিস ম্যাচ নয় যে, শেষ পর্যন্ত লড়ে যেতে হবে৷ জোকোভিচের স্বপ্ন ওয়ার্ল্ড নাম্বার টু নোভাক জোকোভিচ কিন্তু বই পড়তে ভালোবাসেন৷ তাঁর সমস্যা হল সময় খুঁজে পাওয়া৷ মারে'র হাতে তাঁর মাতৃভাষা ইংরেজি৷ জোকোভিচ জানেন তাঁর মাতৃভাষা সার্বো-ক্রোয়াট ছাড়াও ইংরেজি, জার্মান এবং ইটালিয়ান৷ চার বছর বয়সে টেনিস খেলতে শুরু করেন, পেশাদারি টেনিস জীবনের শুরু ১৬ বছর বয়সে৷ কাজেই নিয়মিত স্কুলে যাওয়া হয়ে ওঠেনি জোকোভিচের৷ টুর্নামেন্ট থেকে ফিরে বছরে দু'তিন বার পরীক্ষাগুলো দেওয়া, ঐ অবধি৷ তাই মারে'র মতোই আজ ২৫ বছর বয়সী জোকোভিচ বলেছেন, ‘‘আমি কোনোদিন বিশ্ববিদ্যালয়ে যাইনি৷ আমার জীবনে ঐ একটাই ইচ্ছে, ঐ একটাই দুঃখ আছে, আমি পারলে ইউনিভার্সিটিতে যেতাম৷ অন্যান্য ছাত্রছাত্রীদের সঙ্গে পড়াশুনো করা, ওটা তো জীবনে একটা আনন্দের সময়৷'' পেশাদারি টেনিস খেলোয়াড়ের জীবন সম্পর্কে তাঁর বক্তব্য: সারাক্ষণ ঘোরাঘুরি করলেও, নতুন অভিজ্ঞতা সঞ্চয়ের সুযোগ কম৷ টেনিস একটা নির্দয় পেশা: নিজের ইচ্ছে মতো কিছু করার, দেখার, নতুন কিছু শেখার সময় পাওয়া যায় না৷ এ'বিষয়ে মারে'র মন্তব্য জানতে পারলে ভালো লাগত৷ এসি / এসবি (এএফপি)",
  "manualKeyPhrases" : [ "টেনিস", "জোকোভিচ", "পেশাদারি", "অ্যান্ডি", "মারে", "নোভাক" ],
  "automaticKeyPhrases" : [ "" ]
}