{
  "docID" : 446,
  "source" : "http://www.dw.com/",
  "lang" : "BN",
  "url" : "http://www.dw.com/bn/জলবায়ু-পরিবর্তন-থেকে-যে-বিপদ-ঘনাচ্ছে/a-19041951",
  "title" : "জলবায়ু পরিবর্তন থেকে যে বিপদ ঘনাচ্ছে",
  "date" : "12.02.2016",
  "writter" : "মারিয়া লেসার/এসি",
  "categories" : [ "অন্বেষণ" ],
  "article" : "জলবায়ু পরিবর্তন কথাটা আজকাল ঘুরেফিরে হাজার বার আসে৷ কিন্তু এই পৃথিবীতে মানুষের জীবন ও সভ্যতার পক্ষে যে সেটা কত বড় বিপদ, তা কি আমরা উপলব্ধি করি? তাহলে এই বিপদ এড়ানোর পন্থাই বা কী? ক্রমেই বিশ্বের আরো বেশি এলাকা শুষ্ক ও অনুর্বর হয়ে যাচ্ছে৷ বৈশ্বিক উষ্ণায়নের ফলে অসংখ্য মানুষের জীবিকা ও জীবন বিপন্ন হচ্ছে – বিশেষ করে বিশ্বের দরিদ্রতর অংশে৷ ছেষট্টি কোটি মানুষের বিশুদ্ধ পানীয় জল পাবার কোনো উপায় নেই৷ অথচ পানের উপযোগী পানীয় জলের পরিমাণও কমে আসছে৷ প্রায় ৮০ কোটি মানুষ পর্যাপ্ত পুষ্টি পাচ্ছেন না৷ জলবায়ু পরিবর্তনের ফলে ক্রমেই আরো বেশি এলাকা মরুভূমিতে পরিণত হচ্ছে৷ উর্বর জমি লবণে ভরে যাচ্ছে৷ অথবা মাটি এতই শুকনো, যে সে মাটিতে ফসল বোনা প্রায় অসম্ভব৷ আফ্রিকা ও পূর্ব এশিয়ায় আগামী ১৫ বছরে দশ কোটি মানুষ চরম দারিদ্র্যের কবলে পড়বেন, যদি না তাদের শীঘ্র সাহায্য করা হয় – বলছে বিশ্বব্যাংক৷ ক্ষুধা-তৃষ্ণার তাড়নায় বহু মানুষ এই সব এলাকা বা দেশ ছেড়ে পালানোর চেষ্টা করবেন৷ জমি, পানি, খাদ্য নিয়ে সংঘাত আরো বাড়বে, কেননা জমি আরো কম ফসল দেবে৷ আবহাওয়ার দুর্যোগ আরো ঘন ঘন আসবে৷ জলবায়ু পরিবর্তনের ফলে সাগরের পানির উচ্চতা বাড়বে, ঘূর্ণিঝড় আর প্লাবনে দ্বীপ ও উপকূল বিপদগ্রস্ত হবে৷ ব্যাপক এলাকা পানির নীচে ডুবে যেতে পারে৷ শহর ও শিল্পকেন্দ্রগুলিও রেহাই পাবে না৷ এ সবের ফলে বিশ্ব অর্থনীতি আরো দুর্বল হয়ে পড়বে৷ জলবায়ু পরিবর্তন পৃথিবীর সব মানুষের বিপদ ডেকে আনছে৷ বিশেষ করে সংঘাতপ্রবণ এলাকা ও রাজনৈতিক স্থিতিবিহীন দেশগুলির পক্ষে যা আরো বিপজ্জনক হবে৷ যে সব দেশের অর্থনীতি আকারে ছোট কিংবা দুর্বল, তারাও সমস্যায় পড়তে পারে৷ এই জলবায়ু পরিবর্তন রোখার জন্য প্যারিস-চুক্তির মতো বোঝাপড়া প্রয়োজন৷",
  "manualKeyPhrases" : [ "জলবায়ু পরিবর্তন", "বিপদ", "পানির নীচে", "ডুবে যেতে পারে", "আফ্রিকা", "বিশ্ব" ],
  "automaticKeyPhrases" : [ "" ]
}