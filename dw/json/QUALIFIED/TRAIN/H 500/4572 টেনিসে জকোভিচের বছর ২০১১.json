{
  "docID" : 4572,
  "source" : "http://www.dw.com/",
  "lang" : "BN",
  "url" : "http://www.dw.com/bn/টেনিসে-জকোভিচের-বছর-২০১১/a-15632095",
  "title" : "টেনিসে জকোভিচের বছর ২০১১",
  "date" : "28.12.2011",
  "writter" : "",
  "categories" : [ "খেলাধুলা" ],
  "article" : "সার্বিয়ার নোভাক জকোভিচ এখন টেনিসের জকোভিচ হয়ে গেছেন৷ এ বছর চারটির মধ্যে তিনটি গ্র্যান্ড স্লামই জিতে নিয়েছেন তিনটি৷ সঙ্গে পাঁচটি মাস্টার্স শিরোপা৷ মোট ৭৬টি ম্যাচ খেলে হেরেছেন মাত্র ছ’টিতে৷ বছরের শুরু থেকে টানা ৪৩টি ম্যাচে অপরাজেয় থেকে করেছেন রেকর্ড৷ মোট আয় করেছেন ১২.৬ মিলিয়ন ডলার৷ সব মিলিয়ে ২০১১তে টেনিসের রাজা জকোভিচ৷ ব়্যাংকিং'এও নাদালকে টপকে এখন এক নম্বর তিনি৷ সাফল্যের শুরু গত বছর শেষের দিকে ডেভিস কাপে প্রথমবারের মত নিজের দেশকে শিরোপার স্বাদ এনে দিয়ে৷ এরপর ২০১১'র প্রথম গ্র্যাণ্ড স্লাম ‘অস্ট্রেলিয়ান ওপেন' জেতেন তিনি৷ সাফল্য আসে উইম্বলডন আর ইউএস ওপেন'এও৷ তবে বছরের শেষে এসে পিঠ ও কাঁধের ইনজুরির কারণে কিছুটা ম্লান হয়ে যেতে হয়েছিল তাঁকে৷ ২০১১ সম্পর্কে সার্বিয়ান তারকা জকোভিচের মন্তব্য, ‘‘আমি এক অবিশ্বাস্য বছর পার করেছি৷ এখানে সবকিছুই অত্যন্ত আশ্চর্যের ছিল৷ সারাজীবন আমি এই বছরটাকে ক্যারিয়ারের সেরা বছর হিসেবেই মনে রাখব৷ এর থেকে ভাল একজন খেলোয়াড়ের জন্য আর কি হতে পারে৷'' এদিকে সাবেক এক নম্বর রজার ফেদেরারের জন্য বছরটা সুখের ছিলনা৷ কেননা প্রায় আট বছর তিনি এ বছরই কোনো গ্র্যাণ্ড স্লামের দেখা পান নি৷ তবে শেষের দিকে এসে টানা তিনটি শিরোপা জিতে ফেদেরার বুঝিয়ে দিয়েছেন এখনো ফুরিয়ে যান নি তিনি৷ ৩০ বছর বয়সেও যে তিনি নাদাল, জকোভিচ, মারে'র মতো তরুণ খেলোয়াড়দের সামলাতে পারেন সেটা দেখেছে বিশ্ব৷ তাই নতুন বছর হয়তো আবারও নতুন করে শুরু করবেন ফেদেরার - এই আশা তাঁর ভক্তদের৷ এদিকে শীর্ষ খেলোয়াড় হিসেবে বছর শুরু করা স্প্যানিশ নাদালের বছরটা শেষ হয়েছে ব়্যাংকিং'এ দ্বিতীয় নম্বরে নেমে গিয়ে৷ বছরের মাঝে ফ্রেঞ্চ ওপেন আর শেষে এসে দেশের পক্ষে ডেভিস কাপ জয় - এই ছিল নাদালের ২০১১ সালের সেরা অর্জন৷ প্রতিবেদন: জাহিদুল হক সম্পাদনা: দেবারতি গুহ",
  "manualKeyPhrases" : [ "নাদাল", "নোভাক জকোভিচ", "ডলার", "ডেভিস কাপ", "গ্র্যাণ্ড স্লাম" ],
  "automaticKeyPhrases" : [ "" ]
}