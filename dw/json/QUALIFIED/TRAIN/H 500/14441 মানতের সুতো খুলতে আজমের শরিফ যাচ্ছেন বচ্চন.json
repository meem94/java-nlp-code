{
  "docID" : 14441,
  "source" : "http://www.dw.com/",
  "lang" : "BN",
  "url" : "http://www.dw.com/bn/মানতের-সুতো-খুলতে-আজমের-শরিফ-যাচ্ছেন-বচ্চন/a-15208862",
  "title" : "মানতের সুতো খুলতে আজমের শরিফ যাচ্ছেন বচ্চন",
  "date" : "04.07.2011",
  "writter" : "",
  "categories" : [ "বিনোদন" ],
  "article" : "৪০ বছর আগে আজমের শরিফে গিয়ে মানত করে এসেছিলেন বলিউড সুপারস্টার অমিতাভ বচ্চন৷ এতদিন পর সেই সুতোর গিঁট খুলতে আবার দরগায় যাচ্ছেন তিনি৷ রাজস্থানের আজমের শহরে খাজা মঈন উদ্দিন চিস্তির স্মৃতিধন্য দরগায় মুসলিম-হিন্দু-শিখ নির্বিশেষে ভিড় করেন ভক্তরা৷ মনোবাসনা পূরণ হবে – এই আশায় প্রার্থনা করেন দরগায়৷ ইচ্ছাপূরণ হলে আবার ফিরে যান সৃষ্টিকর্তাকে ধন্যবাদ জানাতে৷ মানত হিসেবে লাল রঙের সুতো বেঁধে দেন অনেকে৷ অনেকে আবার সেই লাল সুতো দিয়ে তাবিজ বাঁধেন৷ ৪০ বছর আগে আজমেরের দরগায় গিয়ে এমনই এক সুতো বেঁধে এসেছিলেন সেদিনের উঠতি ‘অ্যাংরি ম্যান' অভিনেতা অমিতাভ বচ্চন৷ আজ প্রায় ৬৮ বছর বয়সেও তিনি খ্যাতির শীর্ষে৷ যৌবন যেন আজও তাঁকে ছেড়ে যায় নি৷ ‘বুড্ঢা হোগা তেরা বাপ' ছবিতেও সেই মনোভাবই দেখিয়ে দিয়েছেন৷ ছবিটি বেশ সফলও হয়েছে৷ পুত্র অভিষেক প্রতিষ্ঠিত অভিনেতা৷ একইরকম সফল পুত্রবধূ ঐশ্বর্য আজ সন্তানসম্ভবা৷ জীবনে এত প্রাপ্তির ফলে ঈশ্বরের প্রতি কৃতজ্ঞ অমিতাভ৷ টুইটার বার্তায় লিখেছেন, ‘‘আজমেরের পথে৷ ৪০ বছর আগে শেষ গিয়েছিলাম৷ এর মধ্যে আমার জীবনে কত কিছু বদলে গেছে৷ কৃতজ্ঞতা ও প্রার্থনার সময় এসেছে৷ ৪০ বছর আগে যে মানত করেছিলাম, তা ফলে যাবার পর আমি সুতোর গিঁট খুলতে দরগায় যাচ্ছি৷'' কী মানত করেছিলেন অমিতাভ? পুত্রবধূ সন্তানসম্ভবা হলে বংশের বাতি জ্বলতে থাকবে – এমন কোনো প্রার্থনা তাঁর মনে ছিল কি? বচ্চন তাঁর ‘বর্ধিত টুইটার পরিবার'কে লিখেছেন, ‘‘দূর! ৪০ বছর আগে কেউ এতদূর ভাবতে পারে? আরে ওসব কিছু না৷ নিজের বুদ্ধি খাটিয়ে ভাবুন৷ এটা আসলে একটি ব্যক্তিগত বিষয়৷'' প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "অমিতাভ", "মুসলিম", "ঐশ্বর্য", "বচ্চন", "হিন্দু", "শিখ" ],
  "automaticKeyPhrases" : [ "" ]
}