{
  "docID" : 3605,
  "source" : "http://www.dw.com/",
  "lang" : "BN",
  "url" : "http://www.dw.com/bn/বর-কনে-কুকুর-তারপরও-আমন্ত্রিত-৫০০০/a-19115634",
  "title" : "বর-কনে কুকুর, তারপরও আমন্ত্রিত ৫,০০০",
  "date" : "14.03.2016",
  "writter" : "",
  "categories" : [ "ভাইরাল ভিডিও" ],
  "article" : "জার্মানিতে মানুষের বিয়েও বোধহয় এতটা জাঁকজমক হয় না, যতটা হয়ে গেল ভারতের উত্তরপ্রদেশে৷ আপনি বলবেন, কেন? ভারতীয় বিয়ে মানেই তো এলাহি কাণ্ড৷ এতে আর নতুন কী? আছে৷ কারণ এ গল্পের বর এবং কনে – দু'জনেই যে কুকুর! ভারতে বিয়ে মানেই মহা ধুমধাম, রীতি-নীতি আর ভুড়িভোজ৷ আসলে ছেলে বা মেয়ের বিয়ের আয়োজনে কোনো রকমের ত্রুটি রাখতে চান না বাবা-মা৷ কিন্তু তাই বলে কুকুরের বিয়েতেও? অবিশ্বাস্য হলেও এ রকমই এক ঘটনা ঘটে গেল ক'দিন আগে৷ কুকুর দম্পতির বিয়েতে সেখানে খেলেন প্রায় পাঁচ হাজার অতিথি আর চোখের জলে ভাসলেন পাত্রীর বাবা৷ উত্তর প্রদেশের কৌশম্বী জেলার পাওয়ারা গ্রাম৷ সেখানে হিন্দুধর্মের রীতিনীতি মেনে আর পাঁচটা বিয়ের মতোই আয়োজন করা হয়েছিল বিয়ে৷ গ্রামের সন্তানহীন দুই বন্ধু বসন্ত ত্রিপাঠি আর জং বাহাদুরের কুকুর দু'টির নাম শাগুন আর শাগুনিয়া৷ নামে যেমন মিল, ছোটবেলা থেকে বেশ চেনাশোনাও হয়ে গিয়েছিল পাত্র-পাত্রীর৷ তাই দুই বন্ধু ঠিক করে বসলেন, তাঁদের বন্ধুত্বকে এবার আত্মীয়তায় বাঁধতে হবে৷ ঠিক করলেন নিজেদের প্রিয় কুকুর দু'টোর বিয়ে দেবেন তাঁরা৷ যেমন ভাবা, তেমন কাজ৷ শাগুনিয়াকে মানুষের বিয়ের কনের মতো নতুন জামা-কাপড় পরিয়ে সাজানো হলো৷ বরও এলো সাজানো গাড়িতে৷ আর তারপর শাগুনিয়াকে তার মালিক, থুড়ি বাবা জং বাহাদুর বসন্ত ত্রিপাঠির ছেলে কুকুর শাগুনের হাতে তুলে দিলেন, শাস্ত্রীয় সব নিয়মকাকুন মেনে৷ ব্যাস্, হয়ে গেল বিয়ে! টাইমস অফ ইন্ডিয়া জানাচ্ছে, মজার এই বিয়েকে ঘিরে স্থানীয় মানুষ ও অতিথিদের মধ্যেও নাকি উৎসাহের কমতি ছিল না৷ ‘ব্যান্ড পার্টি' থেকে শুরু করে হালের ডিজেও (ডিস্কো জকি) নাকি আনা হয়েছিল বিয়ের অনুষ্ঠানে৷ যার তালে তালে নাচলেন আমন্ত্রিতরা তো বটেই, বর-কনেও! ডিজি/জেডএইচ দেখলেন ভিডিওটা? কেমন লাগলো, জানান নীচের ঘরে৷",
  "manualKeyPhrases" : [ "কুকুর", "বর", "শাগুনিয়া", "ভুড়িভোজ", "কনে", "অতিথি", "গ্রাম", "শাগুন" ],
  "automaticKeyPhrases" : [ "" ]
}