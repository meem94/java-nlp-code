{
  "docID" : 4516,
  "source" : "http://www.dw.com/",
  "lang" : "BN",
  "url" : "http://www.dw.com/bn/অভিবাসন-নিয়ে-জোট-বেঁধেছে-ফেসবুক-ইয়াহু/a-16729685",
  "title" : "অভিবাসন নিয়ে জোট বেঁধেছে ফেসবুক, ইয়াহু",
  "date" : "09.04.2013",
  "writter" : "",
  "categories" : [ "বিজ্ঞান পরিবেশ" ],
  "article" : "ফেসবুক, ইয়াহু, ইন্টেল, সিসকো৷ তথ্য প্রযুক্তির সব বড় বড় নাম৷ এসব কোম্পানি এবার একসঙ্গে জোট বেঁধেছে৷ উদ্দেশ্য, অ্যামেরিকার অভিবাসন ব্যবস্থায় পরিবর্তন আনা৷ যুক্তরাষ্ট্রের তথ্য প্রযুক্তি ক্ষেত্রে বড়সড় অবদান রাখছে বিভিন্ন দেশ থেকে যাওয়া অভিবাসীরা৷ এই খাতে ভবিষ্যতে কাজ করার মতো যথেষ্ট কর্মী অ্যামেরিকার নেই৷ তাই বাইরে থেকে কর্মী আনাটা জরুরি৷ তথ্য প্রযুক্তি খাতের কোম্পানিগুলো সেটা বুঝতে পেরেছে অনেক আগেই৷ কিন্তু জটিল ভিসা পদ্ধতির কারণে অনেক দক্ষ কর্মীকে ধরে রাখতে পারছেনা তারা৷ এই অবস্থা থেকে পরিত্রাণ পেতে জোট গড়েছে প্রায় একশোটি বড় কোম্পানি৷ তারা কংগ্রেসের কাছে একটি খোলা চিঠি লিখেছে৷ দাবি, ‘মান্ধাতার আমলের ও অযোগ্য' অভিবাসন ব্যবস্থায় সংস্কার আনা৷ ফেসবুকের মার্ক সাকারবার্গ, ইয়াহুর মারিসা মায়ার সহ অনেকেই এই চিঠিতে স্বাক্ষর করেছেন৷ শুধু চিঠি লেখেই বসে নেই তাঁরা৷ লক্ষ্য পূরণে তাঁরা একটি শক্তিশালী লবি গ্রুপ তৈরির চেষ্টা করছেন৷ তাতে ডেমোক্র্যাট ও রিপাবলিকান – দুই দলের সদস্যদেরই পরামর্শক হিসেবে নিয়োগ দেয়া হচ্ছে৷ এছাড়া চলতি মাসে কংগ্রেসে অভিবাসন সংস্কারের উপর ভোটাভুটিকে কেন্দ্র করে অনলাইনে সামাজিক যোগাযোগের বিভিন্ন মাধ্যমে ক্যাম্পেইন চালানো হচ্ছে৷ এর মাধ্যমে তারা কংগ্রেসের উপর চাপ সৃষ্টি করতে চাইছে৷ তথ্য প্রযুক্তি খাতের এই কোম্পানিগুলো আশা করছে এইসব প্রচার, প্রচারণার মাধ্যমে তারা অভিবাসন ব্যবস্থায় সংস্কার আনাতে সক্ষম হবে, যেমনটা তারা হয়েছিল গত বছর৷ সে সময় একটি বিতর্কিত আইনের বিরুদ্ধে ইন্টারনেটে প্রচারণা চালিয়েছিল কোম্পানিগুলো৷ উল্লেখ্য, অ্যামেরিকায় প্রতি আটজনের একজন অভিবাসী৷ সংখ্যার হিসেবে সেটা প্রায় সাড়ে ৪০ মিলিয়ন৷ এর মধ্যে ১১ মিলিয়ন আবার অবৈধ৷ কংগ্রেসে ভোটের মাধ্যমে তাদের ভবিষ্যতও নির্ধারিত হবে বলে আশা করা হচ্ছে৷ জেডএইচ / এসবি (ডিপিএ)",
  "manualKeyPhrases" : [ "তথ্য প্রযুক্তি", "অভিবাসন", "জোট", "ফেসবুক", "ইয়াহু" ],
  "automaticKeyPhrases" : [ "" ]
}