{
  "docID" : 14443,
  "source" : "http://www.dw.com/",
  "lang" : "BN",
  "url" : "http://www.dw.com/bn/টোরন্টো-যদি-বান্দ্রার-কাছে-হতো-শাহরুখ-খান/a-15176863",
  "title" : "টোরন্টো যদি বান্দ্রার কাছে হতো: শাহরুখ খান",
  "date" : "21.06.2011",
  "writter" : "",
  "categories" : [ "বিনোদন" ],
  "article" : "হাঁটুতে চোট পেলেও টোরন্টোয় আইআইএফএ অনুষ্ঠানে উপস্থিত থাকতে চান শাহরুখ খান৷ টুইটারে তিনি এমনই বার্তা পাঠালেন৷ বলিউড ছবির বাজার আজ আর শুধু ভারতেই সীমাবদ্ধ নেই৷ তাই পুরস্কার বিতরণ অনুষ্ঠানও আজকাল আর শুধু মুম্বইতে হয় না৷ সুদূর ক্যানাডার টোরন্টো শহরে এই নিয়ে ১২ বছর ধরে আয়োজিত হচ্ছে এমন এক অনুষ্ঠান, যার পোশাকি নাম ‘ইন্টারন্যাশানাল ইন্ডিয়ান ফিল্ম অ্যাকাডেমি' – সংক্ষেপে আইআইএফএ৷ পুরস্কার বিতরণ অনুষ্ঠান মানেই তারকাদের সমাহার৷ এবারেও তা বাদ যাচ্ছে না৷ সংশয় ছিল শাহরুখ খানের উপস্থিতি নিয়ে৷ কারণ হাঁটুতে চোট লেগে কিছুটা কাহিল হয়ে পড়েছেন তিনি৷ তবে সব জল্পনা-কল্পনার অবসান ঘটিয়ে টুইটার বার্তায় তিনি লিখেছেন, ‘‘হাঁটুর চোট সারাতে নিজেরই বেশ সেবা করছি, যাতে আইআইএফএ'র জন্য নিজেকে প্রস্তুত করতে পারি৷ ইস, টোরন্টো যদি বান্দ্রার কাছে হতো! শিয়ামক দাভার'এর দল আমার জন্য নাচের স্টেপগুলি সহজ করে দিচ্ছে''৷ আগামী ২৩শে জুন শুরু হচ্ছে আইআইএফএ'র অনুষ্ঠান৷ তাতে অন্য তারকাদেরও অভাব থাকবে না৷ থাকছেন ধর্মেন্দ্র তাঁর দুই পুত্র সানি আর ববি'কে নিয়ে৷ থাকছেন সঞ্জয় দত্ত ও রিতেশ দেশমুখের মতো অভিনেতারাও৷ নায়িকাদের তালিকায় রয়েছেন প্রিয়াঙ্কা চোপড়া, দিয়া মির্জা, মল্লিকা শেরাওয়াত, নেহা ধুপিয়া, কঙ্গনা রানাউত প্রমুখ৷ তবে সবচেয়ে বড় চমক হিসেবে উপস্থিত থাকবেন প্রয়াত মাইকেল জ্যাকসন'এর বড় ভাই জার্মেন জ্যাকসন৷ সোনু নিগমের সঙ্গে তিনি ভাই মাইকেল'এর স্মৃতির প্রতি শ্রদ্ধার্ঘ্য জানাবেন৷ অনুষ্ঠানের সঞ্চালকের ভূমিকা পালন করবেন চলচ্চিত্র নির্মাতা করণ জোহর ও অভিনেত্রী অনুষ্কা শর্মা৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "প্রিয়াঙ্কা চোপড়া", "মল্লিকা শেরাওয়াত", "টোরন্টো", "নেহা ধুপিয়া", "বলিউড", "কঙ্গনা রানাউত", "দিয়া মির্জা", "শাহরুখ খান" ],
  "automaticKeyPhrases" : [ "" ]
}