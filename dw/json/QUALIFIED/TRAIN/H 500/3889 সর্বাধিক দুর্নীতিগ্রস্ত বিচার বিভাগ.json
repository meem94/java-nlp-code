{
  "docID" : 3889,
  "source" : "http://www.dw.com/",
  "lang" : "BN",
  "url" : "http://www.dw.com/bn/সর্বাধিক-দুর্নীতিগ্রস্ত-বিচার-বিভাগ/a-14733535",
  "title" : "সর্বাধিক দুর্নীতিগ্রস্ত বিচার বিভাগ",
  "date" : "23.12.2010",
  "writter" : "",
  "categories" : [ "বিশ্ব" ],
  "article" : "ট্রান্সপারেন্সি ইন্টারন্যাশনাল বাংলাদেশ-টিআইবি’র খানা জরিপে বিচার বিভাগকে সবচেয়ে বেশি দুর্নীতিগ্রস্ত খাত হিসেবে চিহ্নিত করা হয়েছে৷ এর মধ্যে উচ্চ আদালতে দুর্নীতি সবচেয়ে বেশি হয় বলে অভিযোগ৷ বৃহস্পতিবার জরিপের রিপোর্ট প্রকাশ অনুষ্ঠানে দুর্নীতি দমন কমিশনের চেয়ারম্যান গোলাম রহমান বলছেন, এই রিপোর্ট আংশিক৷ প্রকৃতপক্ষে দেশে দুর্নীতির পরিমাণ আরো অনেক বেশি৷ জরিপে অংশ নেয়া ৮৮ ভাগ মানুষ বলেছেন, সেবাখাতগুলোর মধ্যে তারা সবচেয়ে বেশি দুর্নীতির শিকার হন বিচার বিভাগে৷ এরমধ্যে বেশি ঘুষ দিতে হয় উচ্চ আদালতে৷ দুর্নীতিতে ২য় এবং ৩য় অবস্থানে রয়েছে আইন-শৃংখলা বাহিনী এবং ভূমি প্রশাসন৷ শিক্ষাখাতে দুর্নীতি কমেছে৷ তবে পুলিশে নিয়োগের ক্ষেত্রে যে দুর্নীতি হয় তা প্রকাশ পায়নি এই জরিপে৷ টিআইবি'র নির্বাহী পরিচালক ড. ইফতেখারুজ্জামান জানান, পুলিশসহ অন্যান্য নিয়োগে যে দুর্নীতি হয় তা জানতে আলাদা জরিপ করতে হবে৷ টিআইবি'র রিপোর্টে বলা হয়েছে, দুর্নীতি দমন কমিশন পুরোপুরি স্বাধীনভাবে কাজ করতে পারছেনা৷ কমিশনের ওপর রাজনৈতিক চাপ অব্যাহত আছে৷ রিপোর্ট প্রকাশ অনুষ্ঠানে দুর্নীতি দমন কমিশনের চেয়ারম্যান গোলাম রহমান আরও বলেন, এই রিপোর্টে দুর্নীতির পুরো চিত্র প্রকাশ পায়নি৷ দেশে দুর্নীতির পরিমাণ আরো বেশি৷ কারণ সেবাখাতের এই জরিপে মানুষকে যেখানে ঘুষ দিতে হয় তা জানা গেছে৷ কিন্তু উপরের স্তরে আরো বড় বড় দুর্নীতি হয়৷ তাও জরিপের আওতায় আনতে হবে বলে তিনি উল্লেখ করেন৷ টিআইবি দেশের ৬৪টি জেলার ৬ হাজার খানার ওপর জরিপ চালায়৷ জরিপ অনুযায়ী বিচার পেতে প্রত্যেককে উচ্চ আদালতে গড়ে সাড়ে ১২ হাজার এবং নিম্ন আদালতে সাড়ে ৬ হাজার টাকা ঘুষ দিতে হয়৷ প্রতিবেদন: হারুন উর রশীদ স্বপন, ঢাকা সম্পাদনা: আব্দুল্লাহ আল-ফারূক",
  "manualKeyPhrases" : [ "বাংলাদেশ", "ট্রান্সপারেন্সি", "আইন", "টিআইবি", "ইন্টারন্যাশনাল", "গোলাম রহমান", "বিচার", "রিপোর্ট" ],
  "automaticKeyPhrases" : [ "" ]
}