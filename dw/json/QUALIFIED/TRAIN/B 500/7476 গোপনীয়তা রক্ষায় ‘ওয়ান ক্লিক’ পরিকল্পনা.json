{
  "docID" : 7476,
  "source" : "http://www.dw.com/",
  "lang" : "BN",
  "url" : "http://www.dw.com/bn/গোপনীয়তা-রক্ষায়-ওয়ান-ক্লিক-পরিকল্পনা/a-15760846",
  "title" : "গোপনীয়তা রক্ষায় ‘ওয়ান ক্লিক’ পরিকল্পনা",
  "date" : "23.02.2012",
  "writter" : "",
  "categories" : [ "বিজ্ঞান পরিবেশ" ],
  "article" : "ইন্টারনেট ব্যবহারকারীদের ব্যক্তিগত গোপনীয়তা রক্ষায় একটি নতুন প্রস্তাব এনেছে হোয়াইট হাউস৷ খুব সহজেই যাতে একজন ব্যবহারকারী নিজের গোপনীয়তা রক্ষা করতে পারেন, সেজন্য এক ‘ওয়ান ক্লিক’ সমাধান চালু করার চেষ্টা চলছে৷ অনলাইনে ব্যক্তিগত নিরাপত্তা বা তথ্য সুরক্ষার বিষয়টি নিয়ে প্রতিনিয়তই আলোচনা হচ্ছে৷ সাধারণ ইন্টারনেট ব্যবহারকারীরা যেসব বিষয় ইন্টারনেটে খোঁজ করে কিংবা যেসব বিষয় নিয়ে আগ্রহ প্রকাশ করে, সেগুলো অনেক সার্চ ইঞ্জিন গোপনে সংরক্ষণ করে৷ এরপর ভোক্তার এসব পছন্দ-অপছন্দের বিষয় মাথায় রেখে সাজানো হয় অনলাইন বিজ্ঞাপন৷ দেখা গেল, আপনি গুগলে গাড়ি কেনার জন্য কিছু বিষয় খুঁজলেন৷ এরপর দেখবেন, আপনি অন্য কোন ওয়েবসাইটে ভিজিট করলে, সেখানে যেসব বিজ্ঞাপনের ব্যানার ঝুলছে, সেগুলোতে গাড়ির বিজ্ঞাপন৷ অনেক সময় আপনার মেলবক্সেও হাজির হয় গাড়ির বিভিন্ন বিজ্ঞাপন৷ অনেক হয়ত এসব বিষয়কে কাকতালীয় মনে করেন৷ কিন্তু পেছনে আসলে পুরোটাই ইন্টারনেট প্রযুক্তির খেলা৷ আপনি যখন কোন বিষয় কোন সার্চ ইঞ্জিনে খুঁজছেন, তখন সেই সার্চ ইঞ্জিন আপনার পছন্দের বিষয়গুলোকে জমা করছে৷ এরপর সেই অনুযায়ী, বিজ্ঞাপন প্রদর্শন হচ্ছে অন্যান্য ওয়েবসাইটে৷ অনেকেই মনে করেন, সার্চ ইঞ্জিন গুগল কিংবা ফেসবুকের মত সাইটগুলো এভাবেই ব্যবহারকারীর ব্যক্তিগত পছন্দ-অপছন্দের বিষয়গুলো জমা করছে৷ এটা আসলে ভোক্তার ব্যক্তিগত গোপনীয়তা লঙ্ঘনের সামিল, বিশেষ করে যখন ব্যবহারকারীর অগোচরেই এমনটা করা হয়৷ হোয়াইট হাউসের পরিকল্পনা হচ্ছে, ইন্টারনেট ব্রাউজারে একটি অপশন যোগ করা, যেখানে একজন ইন্টারনেট ব্যবহারকারী এক ক্লিকেই জানাতে পারবেন, যে তার পছন্দ-অপছন্দের বিষয়াদি সার্চ ইঞ্জিন বা অন্য কোন সাইট জমা রাখতে পারবে কিনা৷ তিনি যদি তা না চান, তবে সেই তথ্য কোনভাবেই আর ব্যবহার করা যাবে না৷ গুগল, ইয়াহু, মাইক্রোসফট এবং এওএল'এর মত সাইটগুলো হোয়াইট হাউসের এই পরিকল্পনায় সম্মতি জানিয়েছে৷ শুধু তথ্য জমা রাখার ব্যাপারই নয়, ইন্টারনেটভিত্তিক ভোক্তারা যাতে কোন ব্যক্তিগত তথ্য ইন্টারনেটে প্রকাশের পর সেটি সংশোধন করতে পারেন, সেই বিষয়টিও নিশ্চিত করতে চায় হোয়াইট হাউস৷ তাছাড়া ভোক্তা কোন প্রেক্ষাপটে কি ধরনের তথ্য প্রকাশ করছেন এবং সেই তথ্য যেন শুধু ভোক্তার পছন্দের ক্ষেত্রেই ব্যবহার করা হয়, সেটিও নিশ্চিত করবে হোয়াইট হাউসের পরিকল্পনা৷ প্রতিবেদন: আরাফাতুল ইসলাম সম্পাদনা: সঞ্জীব বর্মন",
  "manualKeyPhrases" : [ "ক্লিক", "অনলাইন", "গোপনীয়তা", "ওয়ান", "পরিকল্পনা" ],
  "automaticKeyPhrases" : [ "" ]
}