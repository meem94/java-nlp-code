{
  "docID" : 7913,
  "source" : "http://www.dw.com/",
  "lang" : "BN",
  "url" : "http://www.dw.com/bn/তাজরিন-ফ্যাশনস/a-16430300",
  "title" : "বেতন আর ক্ষতিপূরণ পেল তাজরিনের শ্রমিকরা",
  "date" : "06.12.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "তাজরিন ফ্যাশনস-এ আগুনের ঘটনার পর শ্রমিকদের বেতনসহ বকেয়া পাওনা পরিশোধ করা হয়েছে৷ প্রধানমন্ত্রী বলেছেন বাংলাদেশের তৈরি পোশাক শিল্পের যে সুনাম রয়েছে, সারা বিশ্বে তা যাতে নষ্ট না হয় সেদিকে খেয়াল রাখতে হবে৷ আশুলিয়ায় অবস্থিত বাংলাদেশের অন্যতম তৈরি পোশাক কারখানা তাজরিন ফ্যাশনস-এ গত ২৪শে নভেম্বর আগুন লেগে ১১০ জন শ্রমিক মারা যান৷ তারপর থেকে কারাখানাটি বন্ধ আছে৷ কর্তৃপক্ষ ইতিমধ্যেই কারখানা ভবনটি ভেঙে ফেলার নোটিস দিয়েছে৷ আর কারাখানাটি নতুন করে চালু হবে কিনা, হলে তা কবে – কেউ তা বলতে পারছে না৷ আর এ নিয়ে শ্রমিকদের মধ্যে রয়েছে হতাশা৷ এ অবস্থায় বুধবার কারাখানা কর্তৃপক্ষ অবশ্য শ্রমিকদের বকেয়া পাওনা পরিশোধ করেছে৷ মোট ১৩১৮ জন শ্রমিকের পাওনা পরিশোধ করা হয়েছে এ দিন৷ তাঁদের মধ্যে ৯৯০ জন আগুন লাগার সময় কারখানায় কর্মরত ছিলেন৷ এছাড়া, ৩২৮ জন আগেই চাকরি ছেড়ে চলে যান৷ যাঁদের চাকরির বয়স এক বছরের বেশি, তাঁদের চলতি বেতনসহ বাড়তি চার মাসের বেতন দেয়া হয়েছে৷ আর যাঁদের চাকরির বয়স এক বছরের কম, তাঁদের দেয়া হয়েছে বকেয়াসহ বাড়তি এক মাসের বেতন৷ শ্রমমন্ত্রী রাজিউদ্দিন আহমেদ রাজু আশুলিয়ায় উপস্থিত থেকে তাঁদের বেতনের টাকা দেন৷ এদিকে ঢাকায় ‘পজিশনিং বাংলাদেশ, ব্র্যান্ডিং ফর বিজনেস' শিরোনামে এক আন্তর্জাতিক সেমিনারের উদ্বোধনী অনুষ্ঠানে প্রধানমন্ত্রী শেখ হাসিনা বলেছেন, বাংলাদেশের শিল্পের সুনাম ধরে রাখতে হবে৷ বিশেষ করে বাংলাদেশের তৈরি পোশাক শিল্পের যে সুনাম গড়ে উঠেছে তা যাতে নষ্ট না হয়, সে জন্য সবাইকে সচেষ্ট থাকার আহ্বান জানান তিনি৷ তিনি বলেন, বাংলাদেশ এখন আর তলাবিহীন ঝুড়ি নয়৷ বাংলাদেশ এখন বিনিয়োগের জন্য একটি উৎকৃষ্ট জায়গা৷ এখানে বিনিয়োগের অবকাঠামোসহ সব ধরনের ইতিবাচক পরিবেশ গড়ে উঠেছে৷ তাই বিদেশিদের বাংলাদেশে বিনিয়োগের আহ্বান জানান তিনি৷ এদিকে আগুনের পর আশুলিয়াল তৈরি পোশাক কারখানগুলো শান্ত হতে শুরু করেছে৷ বুধবার ঐ এলাকার সব কারখানা খোলা ছিল এবং শ্রমিকরা কাজে যোগ দিয়েছেন বলেও খবর৷",
  "manualKeyPhrases" : [ "বাংলাদেশ", "শেখ হাসিনা", "শ্রমিক", "বেতন", "কারখানা", "তাজরিন ফ্যাশনস", "প্রধানমন্ত্রী" ],
  "automaticKeyPhrases" : [ "" ]
}