{
  "docID" : 6740,
  "source" : "http://www.dw.com/",
  "lang" : "BN",
  "url" : "http://www.dw.com/bn/মোদীকে-স্বাগত-জানাতে-বাংলাদেশ-প্রস্তুত/a-18498154",
  "title" : "‘মোদীকে স্বাগত জানাতে বাংলাদেশ প্রস্তুত'",
  "date" : "05.06.2015",
  "writter" : "",
  "categories" : [ "ব্লগওয়াচ" ],
  "article" : "বাংলাদেশ সফরে আসছেন ভারতের প্রধানমন্ত্রী নরেন্দ্র মোদী৷ দু'দেশেই এ নিয়ে আলোচনা চলছে৷ সামাজিক যোগাযোগের অন্যতম মাধ্যম টুইটারে এ সফরের খবর আর তা নিয়ে মন্তব্যের ছড়াছড়ি৷ শনিবার বাংলাদেশে যাচ্ছেন নরেন্দ্র মোদী৷ সফরের জন্য মোদী নিজেও অধীর আগ্রহ নিয়ে অপেক্ষা করছেন৷ ভারতের প্রধানমন্ত্রী বরাবরই টুইটারে সক্রিয়৷ আসন্ন সফরটি নিয়েও টুইট করেছেন তিনি৷ সেখানে নিজের প্রথম বাংলাদেশ সফর সম্পর্কে মোদী লিখেছেন, ‘‘আমার এই বাংলাদেশ সফর দু'দেশের সম্পর্ককে আরো সুদৃঢ় করবে এবং দু'দেশের নাগরিকদের জন্যই যে তা লাভজনক হবে সে বিষয়ে আমি আত্মবিশ্বাসী৷'' নরেন্দ্র মোদীর সফরসঙ্গী হয়ে পশ্চিম বঙ্গের মুখ্যমন্ত্রী মমতা ব্যানার্জিও যাচ্ছেন বাংলাদেশে৷ এ সফর নিয়ে তিনিও বেশ আশাবাদী৷ টুইটারে মমতা লিখেছেন, ‘‘আরও দৃঢ় হোক আমাদের দুই দেশের মানুষের সৌভ্রাতৃত্বের বন্ধন৷'' গত কয়েকদিন ধরে দু'দেশেই গুরুত্ব পাচ্ছে বিজেপি নেতা নরেন্দ্র মোদীর প্রধানমন্ত্রী হিসেবে প্রথম বাংলাদেশ সফরে যাবার খবর৷ ঢাকায় মোদী বাংলাদেশের প্রধানমন্ত্রী শেখ হাসিনার সঙ্গে বৈঠক করবেন৷ এ খবর আছে টুইটারেও৷ সাবেক প্রধানমন্ত্রী ও বিএনপি নেত্রী খালেদা জিয়ার সঙ্গে যে মোদীর বৈঠক হবে না – এ বিষয়টির দিকেও দৃষ্টি আকর্ষণ করেছেন একজন৷ তবে শেষ মুহূর্তের খবর, খালেদা জিয়ার সঙ্গে রবি বার মোদীর বৈঠক হতে পারে৷ বাংলাদেশ এবং ভারতের প্রধানমন্ত্রীর খুব গুরুত্বপূর্ণ এ বৈঠকের আগে আরেকটি সুখবরও পেয়েছে দু'দেশের মানুষ৷ ইতিমধ্যে চালু হয়ে গেছে ঢাকা-আগরতলা বাস সার্ভিস৷ এ খবর কেউ কেউ সানন্দে টুইট করেছেন৷মমতা ব্যানার্জি নিজেও খবরটি সবাইকে জানাতে ভোলেননি নরেন্দ্র মোদীর বাংলাদেশ সফর সপ্তাহ দুয়েক ধরেই স্থান পাচ্ছে সংবাদ শিরোনামে৷ টুইটারেও নিয়মিত আসছে সফর সংক্রান্ত নানা খবর৷ সফরে বাংলাদেশ কী পেতে পারে আর কী কী না পাওয়ার আশঙ্কা বেশি এ সব খবরও আছে টুইটারে৷ একজন শেয়ার করেছেন, ‘ডেইলি স্টার'-এ প্রকাশিত ‘মোদীর বাংলাদেশ সফরে তিস্তা চুক্তি স্বাক্ষর হচ্ছে না' শিরোনামের খবরটি৷ তারপরও দু'দেশের মানুষ খুব আগ্রহ নিয়ে তাকিয়ে আছে নরেন্দ্র মোদীর বাংলাদেশ সফরের দিকে৷ মোদীকে স্বাগত জানানোর জন্য ঢাকা শহর প্রস্তুত৷ টুইটারে সে খবরও ছবিসহ জানিয়েছেন একজন৷ সংকলন: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "বাংলাদেশ", "নরেন্দ্র মোদী", "মমতা ব্যানার্জি", "সফর", "তিস্তা" ],
  "automaticKeyPhrases" : [ "" ]
}