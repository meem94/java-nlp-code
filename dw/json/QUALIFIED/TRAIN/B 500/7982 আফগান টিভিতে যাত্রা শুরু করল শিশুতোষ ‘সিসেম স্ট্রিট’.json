{
  "docID" : 7982,
  "source" : "http://www.dw.com/",
  "lang" : "BN",
  "url" : "http://www.dw.com/bn/আফগান-টিভিতে-যাত্রা-শুরু-করল-শিশুতোষ-সিসেম-স্ট্রিট/a-15586298",
  "title" : "আফগান টিভিতে যাত্রা শুরু করল শিশুতোষ ‘সিসেম স্ট্রিট’",
  "date" : "08.12.2011",
  "writter" : "",
  "categories" : [ "সমাজ সংস্কৃতি" ],
  "article" : "‘সিসেম স্ট্রিট’৷ ছয়ের দশকে মার্কিন যুক্তরাষ্ট্রের টেলিভিশনে সেই বিখ্যাত শিশুতোষ সিরিয়াল৷ আফগান শিশুদের জন্য মাপেট সিরিয়াল দেখানো শুরু হল৷ শিশুদের মধ্যে শিক্ষার প্রসার গড়ে তুলতে এটি সহায়ক হবে বলে মনে করছেন প্রযোজকরা৷ ‘বাগছে সিমসিম', এই নাম নিয়েই কথা বলা পুতুল এলমো আর সেই মস্ত বড় পাখির চরিত্র সহ সিসেম স্ট্রিট এর আফগানিস্তান জয় শুরু হল এই সপ্তাহেই৷ জিম হেনসনের সেই মাপেট বা কথা বলা পুতুলকে নিয়ে ছোট্ট ছোট্ট শিক্ষামূলক টেলিসিরিয়ালের মোট ২৬টি আধঘন্টার পর্ব দেখানো শুরু হয়েছে আফগানিস্তানে৷ তবে আফগানিস্তানের সমাজের সাংস্কৃতিক এবং ধর্মীয় বৈশিষ্ট্যের কথা মাথায় রেখে কিছু চরিত্র কাটছাঁট করা হয়েছে মূল টিভি ধারাবাহিক থেকে৷ সেগুলি হল, আবর্জনা প্রেমী অস্কার দ্য গ্রাউচ, দ্যা কাউন্ট এবং ভ্যাম্পায়ার ম্যাথস হুইজ৷ আফগানিস্তানের সিসেম স্ট্রিট বা বাগছে সিমসিম -এর আফগান মার্কিন প্রযোজক তানিয়া ফারজানা সংবাদসংস্থা এএফপি-কে এ বিষয়ে ব্যাখ্যা করতে গিয়ে বলেন, অস্কার দ্য গ্রাউচের চরিত্রটি আবর্জনা পছন্দ করে৷ আফগান সমাজের দৃষ্টিভঙ্গিতে তা আপত্তিকর ইঙ্গিত তৈরি করবে৷ তাছাড়া কাউন্টের চরিত্রটি বাদ পড়ার কারণ হল বাদুড়ের প্রতি সেই কাউন্টের আকর্ষণ৷ রক্ষণশীল ইসলামিক সমাজে যা আদৌ গ্রহণযোগ্য নয়৷ জানিয়েছেন তানিয়া৷ এছাড়াও আরও কয়েকটি ছোটখাটো পরিবর্তন করতে হয়েছে৷ যেমন ছেলেমেয়েদের একসঙ্গে নাচের দৃশ্যগুলি বাদ পড়েছে৷ কারণ নারী পুরুষের একত্রে নাচ আফগান সমাজে গ্রহণযোগ্য নয়৷ যদিও সংগীতাংশ ঠিকঠাকই রাখা আছে৷ আসলে এই টিভি ধারাবাহিকের লক্ষ্য হল, যুদ্ধবিদ্ধস্ত আফগানিস্তানের সমাজে শিশুদের মধ্যে একটা অন্যধারার দৃষ্টভঙ্গি তৈরি করা৷ তাদের সামনে শিক্ষাকে নিয়ে আসা বিনোদনের মোড়কে মুড়ে৷ কথা বলা পুতুল এবং মজার সব চরিত্রের সাহায্যে এই দুনিয়াখ্যাত সিসেম স্ট্রিট আফগান শিশুদের মধ্যেও জনপ্রিয়তা পাবে যে সে বিষেয় নিশ্চিত প্রযোজকরাও৷ বস্তুত, সিসেম স্ট্রিট এর ভিন্ন দেশে যাত্রা এই প্রথম নয়৷ সেই ছয়ের দশকের শেষে মার্কিন পিবিএস চ্যানেলে যাত্রা শুরু করা এই জনপ্রিয় ধারাবাহিক সবসময়েই সাফল্যের তুঙ্গচূড়ায় অবস্থান করেছে৷ বিশ্বের বিভিন্ন দেশে নানা ভাষায় তাকে দেখা গেছে৷ বাংলাও ব্যতিক্রম নয়৷ বাংলাদেশের টেলিভিশনে এই ধরাবাহিক টিভি শো শিশুদের জন্য শিক্ষামূলক ছবি হিসেবে দারুণ সাফল্য পেয়েছে৷ এই ছবির সাফল্যে অনুপ্রাণিত হয়ে এই জাতীয় মাপেট শো বা কথা বলা পুতুল নিয়ে শিশুদের জন্য একাধিক টিভি শো-এর আয়োজন দেখা গেছে ভারতেও৷ এবার আফগানিস্তানের পালা৷ জাতির যারা ভবিষ্যৎ, তাদের জন্য এই ‘বাগছে সিমসিম' বা ‘সিসম স্ট্রিট'-এর প্রয়োজনীয়তা সত্যিই অনস্বীকার্য৷ আগামীতে এই শিশুরাই দেশকে গড়বে৷ আজ তাদের জন্য প্রয়োজন সত্যিকারের গঠনমূলক শিক্ষা৷ যা কিছুটা হলেও দিতে পারবে ‘বাগছে সিমসিম৷' প্রতিবেদন: সুপ্রিয় বন্দ্যোপাধ্যায় সম্পাদনা: আব্দুল্লাহ আল-ফারূক",
  "manualKeyPhrases" : [ "আফগান", "শুরু", "টিভি", "শিশুতোষ", "যাত্রা", "‘সিসেম স্ট্রিট’" ],
  "automaticKeyPhrases" : [ "" ]
}