{
  "docID" : 7711,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিখোঁজ-বিমানের-বিষয়ে-প্রথম-নির্ভরযোগ্য-তথ্যের-সন্ধান/a-17509659",
  "title" : "নিখোঁজ বিমানের বিষয়ে প্রথম নির্ভরযোগ্য তথ্যের সন্ধান",
  "date" : "20.03.2014",
  "writter" : "",
  "categories" : [ "বিশ্ব" ],
  "article" : "মালয়েশিয়ার বিমানটি নিখোঁজ হওয়ার ১২ দিন পর ভারত মহাসাগরের দক্ষিণে ভেসে উঠেছে দুটি বস্তু৷ এগুলো বিমানটির ধ্বংসাবশেষ বলেই মনে করছে অস্ট্রেলিয়া৷ নিশ্চিত হওয়ার জন্য তারা এরই মধ্যে একটি জাহাজ পাঠিয়েছে৷ বৃহস্পতিবার সকালে অস্ট্রেলিয়ার প্রধানমন্ত্রী টোনি অ্যাবট পার্লামেন্টে প্রথম এই খবরটি প্রকাশ করেন৷ সেখানে তিনি জানান, উপগ্রহ থেকে পাওয়া ছবি থেকে এই নতুন এবং বিশ্বাসযোগ্য তথ্য পাওয়া গেছে৷ তবে এটা আসলেই ফ্লাইট এমএইচ-৩৭০ বিমানের ধ্বংসাবশেষ কিনা সে সম্পর্কে এখনো তারা নিশ্চিত হতে পারেননি৷ অ্যাবট জানান, স্যাটেলাইট থেকে পাওয়া ছবিগুলো বিশ্লেষণ করে বিশেষজ্ঞরা জানিয়েছেন, সেখানে দুটি বস্তু দেখা যাচ্ছে৷ বস্তু দুটি কী তা নিশ্চিত হতে হলে সেখানে অভিযান চালাতে হবে৷ পার্থ শহরের আড়াই হাজার কিলোমিটার দক্ষিণ পশ্চিম থেকে পথ পাল্টে চারটি দূর পাল্লার বিমান এখন দক্ষিণ ভারত মহাসাগরের দিকে রওনা হয়েছে বলে জানিয়েছেন অস্ট্রেলিয়ার প্রধানমন্ত্রী৷ অস্ট্রেলিয়ার মেরিটাইম সেফটি অথরিটি বা এএমএসএ-এর কর্মকর্তা জন ইয়াং জানিয়েছেন, ‘‘বড় বস্তুটির দৈর্ঘ্য অন্তত ২৪ মিটার৷ অন্যটি এর চেয়ে সামান্য ছোট৷ আমার কাছে মনে হচ্ছে একটি এমন একটি আকার যা বিমানের হতে পারে এবং হয়ত কখনো কখনো এটির কোন একটি অংশ ভেসে উঠছে৷ কিন্তু নিশ্চিত হতে হলে সেখানে যাওয়া ছাড়া কোন বিকল্প নেই৷'' মার্চেন্ট শিপ এরই মধ্যে ঘটনাস্থলে পৌঁছে যাওয়ার কথা৷ তবে অস্ট্রেলিয়ার উদ্ধারকারী জাহাজ এইচএমএএস-র পৌঁছাতে আরো কয়েক দিন সময় লাগবে বলে জানিয়েছে কর্তৃপক্ষ৷ এদিকে মালয়েশিয়ার প্রতিরক্ষা ও যোগাযোগ মন্ত্রী হিশামুদ্দীন হুসেইন জানিয়েছেন, এই তথ্যে তাঁরা আশার আলো দেখতে পাচ্ছেন৷ বিমানের আরোহীদের স্বজনরাও ভাবছেন প্রিয়জনদের খুঁজে পাবেন তারা৷ ২৩৯ জন আরোহী নিয়ে মালয়েশিয়া এয়ারলাইন্সের এমএইচ৩৭০ উড়ালের বিমানটি নিখোঁজ হয় ৮ই মার্চ ভোরের দিকে৷ কুয়ালালামপুর থেকে বেইজিং যাওয়ার পথে বিমানটি হারিয়ে যাওয়ার কারণ এখনো জানা যায়নি৷ বিমানটিকে খুঁজে বের করতে চিরুনি অভিযান চলছে৷ ২৬টি দেশ স্থল, নৌ ও আকাশপথে এ অভিযান চালাচ্ছে৷ এপিবি/এসবি (এপি, এএফপি, রয়টার্স, ডিপিএ)",
  "manualKeyPhrases" : [ "অস্ট্রেলিয়া", "ফ্লাইট", "মালয়েশিয়া", "উপগ্রহ", "প্রধানমন্ত্রী", "বিমান", "ধ্বংসাবশেষ" ],
  "automaticKeyPhrases" : [ "" ]
}