{
  "docID" : 8152,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফেডারারের-স্বপ্নভঙ্গ-শিরোপা-জয়ের-স্বপ্ন-জোকোভিচের/a-14800591",
  "title" : "ফেডারারের স্বপ্নভঙ্গ, শিরোপা জয়ের স্বপ্ন জোকোভিচের",
  "date" : "28.01.2011",
  "writter" : "",
  "categories" : [ "খেলাধুলা" ],
  "article" : "সুইস তারকা রজার ফেডারারকে গ্র্যান্ড স্ল্যাম ছাড়াই বিদায় নিতে হচ্ছে৷ আর ২০০৮ সালে মেইলবোর্ন পার্কে গ্র্যান্ড স্ল্যাম জেতার পর আবারও একই গৌরব অর্জনের স্বপ্ন দেখছেন নোভাক জোকোভিচ৷ বর্তমান চ্যাম্পিয়ন রজার ফেডারার অস্ট্রেলিয়ান ওপেনের সেমিফাইনালে হেরে গেছেন তৃতীয় বাছাই নোভাক জোকোভিচের কাছে৷ পুরুষ টেনিসে বিশ্ব র‌্যাঙ্কিংয়ের দ্বিতীয় সেরা ফেডারারকে ৭-৬, ৭-৫ ও ৬-৪ সেটে হারিয়ে সার্বিয়ার জোকোভিচ দ্বিতীয়বারের মতো পৌঁছন প্রতিযোগিতার ফাইনালে৷ তবে চতুর্থবারের মতো কোনো গ্র্যান্ড স্ল্যামের ফাইনালে পৌঁছলেন জোকোভিচ৷ ২০০৮ সালের অস্ট্রেলিয়ান ওপেনের সেমি-ফাইনালেও ফেডারারকে হারিয়ে ফাইনালে গিয়েছিলেন তিনি৷ আর ফাইনালে জো উইলফ্রিড টঙ্গাকে হারিয়ে শিরোপা জিতেছিলেন জোকোভিচ৷ এবার ফাইনালে লড়তে যাচ্ছেন ব্রিটিশ তারকা অ্যান্ডি মারে অথবা স্প্যানিশ ডেভিড ফেরার-এর বিরুদ্ধে৷ বৃহস্পতিবার ফেডারারকে হারিয়ে জোকোভিচের মন্তব্য, ‘‘এটা বেশ ভালো খেলা ছিল৷ বলা যায়, সবচেয়ে ভালো খেলাগুলোর একটি৷ আমি আবারও এই শিরোপাটি জিততে চাই৷ আমার বিশ্বাস, আমি তা পারবো৷'' একদিন আগে ইনজুরির কারণে ব়্যাঙ্কিংয়ে শীর্ষে থাকা রাফায়েল নাদালকে বিদায় নিতে হয়েছে অস্ট্রেলিয়া ওপেন থেকে৷ আর পরদিনই জোকোভিচের কাছে হেরে ফেডারারের বিদায়৷ ফলে পুরুষ টেনিসে আধিপত্য বজায় রাখা তারকা যুগল ছাড়াই হতে যাচ্ছে এবারের ফাইনাল৷ বিগত ২৩ টি গ্র্যান্ড স্ল্যামের ২১টিই গেছে এই তারকা যুগলের কাছে৷ ফলে টেনিসের জগতের হাওয়া কি ঘুরে যাচ্ছে অন্যদিকে, এমন জল্পনা-কল্পনা চলছে একটু জোরে শোরেই৷ জোকোভিচের স্পষ্ট কথা, ‘‘আমি মনে করি একদিক থেকে এটা ক্রীড়া জগতের জন্য ভালো যে, ফেডারার এবং নাদালের বিরুদ্ধে নতুন খেলোয়াড়রা বিজয়ী হোক৷'' তবে জোকোভিচ এটাও স্বীকার করেন, ‘‘প্রকৃতপক্ষে তাদের বিরুদ্ধে দাঁড়ানোটা খুব শক্ত৷ বিশেষ করে এ ধরণের বড় আয়োজনে আরো কঠিন, কারণ তারা তো তাদের সবচেয়ে সেরা খেলাটাই খেলে থাকেন৷'' অবশ্য টেনিস শিরোপা নাদাল-ফেডারার যুগল থেকে বের হয়ে যাচ্ছে কি না তা নিয়ে এখুনি মন্তব্য করাটা বেশ তড়িঘড়ি হয়ে যায় বলে মনে করছেন জোকোভিচ এবং ফেডারার দু'জনেই৷ জোকোভিচ বললেন, ‘‘ব়্যাঙ্কিংয়ে সেরা জায়গাটি ফিরে পেতে রজার এখনও বেশ তৎপর৷ তিনি ভালই খেলছেন৷'' আর ফেডারারের কথায়, ‘‘আরো ছয়মাস দেখা দরকার৷ আমি ভালই খেলছি৷ তবে আজকের রাতে আমার চেয়ে কিছুটা ভালো একজন খেলোয়াড়ের পিছু পড়েছি মাত্র৷'' প্রতিবেদন: হোসাইন আব্দুল হাই সম্পাদনা: অরুণ শঙ্কর চৌধুরী",
  "manualKeyPhrases" : [ "ক্রীড়া", "জোকোভিচ", "ফাইনাল", "সুইস", "রাফায়েল", "টেনিস", "স্প্যানিশ", "ফেডারার", "নাদাল", "তারকা", "খেলা" ],
  "automaticKeyPhrases" : [ "" ]
}