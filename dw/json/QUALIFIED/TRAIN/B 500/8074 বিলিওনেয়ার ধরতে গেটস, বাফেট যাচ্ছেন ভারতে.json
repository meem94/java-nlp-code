{
  "docID" : 8074,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিলিওনেয়ার-ধরতে-গেটস-বাফেট-যাচ্ছেন-ভারতে/a-14925904",
  "title" : "বিলিওনেয়ার ধরতে গেটস, বাফেট যাচ্ছেন ভারতে",
  "date" : "20.03.2011",
  "writter" : "",
  "categories" : [ "বিজ্ঞান পরিবেশ" ],
  "article" : "বিল গেটস আর ওয়ারেন বাফেট৷ পরিচয় করিয়ে দেয়ার দরকার আছে কী তাঁদের? বিশ্বের অন্যতম ধনী লোক তাঁরা৷ গত বছর তাঁদের একটি প্রস্তাব বিশ্বে বেশ সাড়া ফেলে দিয়েছিল৷ প্রস্তাবটা ছিল বিলিওনেয়ারদের জন্য৷ তাঁদের অর্ধেক সম্পত্তি দান করে দেয়ার আহ্বান জানানো হয়েছিল৷ সেই আহ্বানে এখন পর্যন্ত সাড়া দিয়েছেন ৫৯ জন৷ এবার গেটস আর বাফেট যাচ্ছেন ভারতে৷ কারণ ফোর্বস ম্যাগাজিনের হিসেবে দেশটিতে ৫৫ জন বিলিওনেয়ারের বাস৷ বিশ্বের সবচেয়ে বেশি কোটিপতির বাস যেসব দেশে সেই তালিকায় ভারতের স্থান তিন নম্বরে৷ এই তালিকায় প্রথমে রয়েছে অ্যামেরিকা৷ তারপর চীন৷ তাই গত বছর সেপ্টেম্বরে গেটস আর বাফেট গিয়েছিলেন চীনে৷ সেখানে তাঁরা পার্টি করেছেন, একসঙ্গে খাবার খেয়েছেন বিলিওনেয়ারদের সঙ্গে৷ সেই সাথে তাঁদের বুঝিয়েছেন কেন মানব হিতৈষী কাজে অর্থ খরচ করা উচিত৷ ঠিক একই উদ্দেশ্য নিয়ে এবার ভারত যাচ্ছেন গেটস ও বাফেট৷ জানা গেছে, মঙ্গলবার তাঁরা যাত্রা শুরু করবেন৷ আর বৃহস্পতিবার নতুন দিল্লিতে কোটিপতিদের সঙ্গে বৈঠকে বসবেন৷ এমনিতে ভারতের ধনী লোকেরা মানবিক কাজে খুব একটা অর্থ খরচ করতে চান না৷ দেখা যাক, গেটস আর বাফেট তাঁদের এই মনোভাব পাল্টাতে পারেন কি না? প্রতিবেদন: জাহিদুল হক সম্পাদনা: হোসাইন আব্দুল হাই",
  "manualKeyPhrases" : [ "গেটস", "বিল", "ওয়ারেন", "ভারত", "বাফেট" ],
  "automaticKeyPhrases" : [ "" ]
}