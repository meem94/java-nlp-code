{
  "docID" : 7045,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাইমনের-বিড়ালরা-আজ-সেলিব্রিটি/a-19026245",
  "title" : "সাইমনের বিড়ালরা আজ ‘সেলিব্রিটি'",
  "date" : "04.02.2016",
  "writter" : "ভেলিং/ডাউস/এসি",
  "categories" : [ "অন্বেষণ" ],
  "article" : "বেড়ালের ছবি এঁকে, কার্টুন ফিল্ম তৈরি করে, তাদের নিয়ে ছবির বই বার করে লক্ষ লক্ষ মানুষকে আনন্দ দেবার কথা ভাবতে পারেন? লন্ডনের সাইমন টোফিল্ড তাঁর ‘ক্যাটদের' নিয়ে সেই অসম্ভবকে সম্ভব করেছেন৷ সাইমন টোফিল্ডের পোষা বিড়ালরা যে সব কাণ্ডকারখানা করে, সাইমন তার ছবি আঁকেন৷ ‘সাইমন’স ক্যাট' সিরিজের কার্টুন ছবিগুলো ইউটিউবে বিরাট ‘হিট'৷ সোশ্যাল মিডিয়া বিশেষজ্ঞ টোমাস রস বলেন, ‘‘বিড়াল আর হাস্যরসের মিশ্রণ ইন্টারনেটে চিরকাল ভালো চলে৷ সাইমন টোফিল্ড সেটা খুব ভালো পারেন৷ তাঁর নিজস্ব একটি ইউটিউব চ্যানেল আছে, বহু ফ্যান আছে৷ সাইমনের ফিল্ম থেকে ফ্যানরা খুব স্পষ্ট ধারণা করতে পারেন, সাইমন তাঁর বিড়ালদের নিয়ে কীভাবে থাকেন আর কী ভাবেন৷'' বাড়িতে নিজের বিড়াল, বাইরে পাড়া-প্রতিবেশীর বিড়ালদের দেখে সাইমন তাঁর কার্টুন ছবি আর ছবির বইগুলোর অনুপ্রেরণা পান৷ তাঁর প্রথম বইটাই অসম্ভব জনপ্রিয় হয়, ২৪টি দেশে তার সংস্করণ প্রকাশিত হয়েছে৷ ডয়চে ভেলের রিপোর্টার হেন্ড্রিক ভেলিং-এর মতে, ‘‘সাইমন’স ক্যাট-এর বিশেষত্ব হলো, সাইমন জিনিসটা সত্যিই খুব ভালো পারেন: মাত্র কয়েকটি রেখা দিয়ে এমন একটি বিড়াল আঁকেন, যার নিজস্ব চরিত্র থাকা সত্ত্বেও সে যে কারো বিড়াল হতে পারে৷ যাতে প্রত্যেক মার্জারপ্রেমী ভাবেন – আরে, ও তো আমার বিড়াল!'' সাইমন শিল্পকলা নিয়ে পড়াশুনো করেছেন৷ পরে লন্ডনে নিজের কোম্পানি গঠন করেন, যার নাম হলো: ‘সাইমন’স ক্যাট লিমিটেড'৷ এখানেই তাঁর নতুন সব কার্টুন ফিল্ম তৈরি হয়৷ সাইমন সরাসরি কম্পিউটারের পর্দায় আঁকেন, একটির পর একটি শট, যা মিলিয়ে শেষমেষ ফিল্মের সিকোয়েন্স তৈরি হবে৷ নিজের স্কেচ থেকে আঁকেন সাইমন৷ ইতিমধ্যে নানা মার্চেন্ডাইজ তৈরি হয়ে গেছে৷ দুনিয়াতে মার্জারপ্রেমীর তো কোনো অভাব নেই৷ ভেলিং মনে করেন, ‘‘এই সব ফ্যান আর্টিকেল শুধু ব্যবসার কথা ভেবে তৈরি করা হয়নি, ভালোবেসে তৈরি করা হয়েছে৷ লোকজন এটাসেটা কিনতে চেয়েছেন, ফ্যানরা আইডিয়া দিয়েছেন, বালিশ কিংবা কি-রিং তৈরি করার৷ লোকে দেখেছে, কত দরদ দিয়ে এই সব ফ্যান আর্টিকেল তৈরি করা হয়েছে৷'' এভাবেই মানুষ আর বেড়ালের মধ্যে সম্পর্ক একটা সফল বিজনেস ভেঞ্চার হয়ে উঠেছে৷ সাইমন টোফিল্ড ফেসবুক ও টুইটারে তাঁর ফ্যানদের খবরাখবর দেন৷ বিশ্বের ৩০টির বেশি দেশে তাঁর বই বেরিয়েছে, বিক্রি হয়েছে ১৭ লাখের বেশি৷ ৫১টি সাদা-কালো কার্টুন ফিল্ম বানিয়েছেন সাইমন, ২০১৬ সালে বেরচ্ছে তাঁর প্রথম রঙিন ছবি৷ সাইমনের বিড়ালরা আজ ‘সেলিব্রিটি'৷ আপনার কি বেড়াল আছে? থাকলে আপনিও কিন্তু এভাবে তার একটা কার্টুন এঁকে ফেলতে পারেন!",
  "manualKeyPhrases" : [ "ফ্যান", "বেড়াল", "সাইমন টোফিল্ড", "কার্টুন", "শিল্পকলা", "বিড়াল", "ফিল্ম" ],
  "automaticKeyPhrases" : [ "" ]
}