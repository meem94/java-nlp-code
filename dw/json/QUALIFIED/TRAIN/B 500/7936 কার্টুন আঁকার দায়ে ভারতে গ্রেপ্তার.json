{
  "docID" : 7936,
  "source" : "http://www.dw.com/",
  "lang" : "BN",
  "url" : "http://www.dw.com/bn/কার্টুন-আঁকার-দায়ে-ভারতে-গ্রেপ্তার/a-16229665",
  "title" : "কার্টুন আঁকার দায়ে ভারতে গ্রেপ্তার",
  "date" : "10.09.2012",
  "writter" : "",
  "categories" : [ "বিশ্ব" ],
  "article" : "বিতর্কিত কার্টুন আঁকার দায়ে মুম্বই পুলিশ এক কার্টুনিস্টকে গ্রেপ্তার করায় দেশজুড়ে ওঠে প্রতিবাদের ঝড়৷ তাঁর বিরুদ্ধে আনা হয়েছে দেশদ্রোহিতার অভিযোগ৷ আদালত তাঁকে ১৬ই সেপ্টেম্বর পর্যন্ত পুলিশের হেফাজতে রাখার নির্দেশ দেন৷ বিতর্কিত কার্টুন আঁকার দায়ে কার্টুনিস্ট অসীম ত্রিবেদীকে গত শনিবার পুলিশ গ্রেপ্তার করে৷ তাঁর বিরুদ্ধে আনে দেশদ্রোহিতার অভিযোগ৷ মুম্বই আদালত তাঁকে জিজ্ঞাসাবাদের জন্য ১৬ই সেপ্টেম্বর পর্যন্ত পুলিশের হেফাজতে রাখার নির্দেশ দেন৷ এই গ্রেপ্তারের বিরুদ্ধে সমাজের সর্বস্তরে প্রতিবাদ ও সমালোচনার ঝড় উঠলে পুলিশ তাঁকে জামিন দিতে চায়৷ কিন্তু কার্টুনিস্ট অসীম ত্রিবেদী তা নিতে অস্বীকার করেন৷ বলেন, তাঁর বিরুদ্ধে দেশদ্রোহিতার অভিযোগ তুলে না নিলে তিনি জামিন নেবেন না৷ সত্যি কথা বললে যদি দেশদ্রোহিতা হয়, তাহলে তিনি দেশদ্রোহী৷ অসীম ত্রিবেদীর বিরুদ্ধে অভিযোগ, গত ডিসেম্বর মাসে মুম্বই-এ দুর্নীতি বিরোধী আন্না হাজারের অনশন সত্যাগ্রহের সময় তিনি তিনটি কার্টুন আঁকেন দুর্নীতি নিয়ে এবং তা ওয়েবসাইটে পোস্ট করেন৷ ঐ কার্টুনে তিনি নাকি সংসদ, সংবিধান এবং জাতীয় প্রতীক চিহ্নের অবমাননা করেছেন৷ শিল্পীর স্বাধীনতা ও মতপ্রকাশে হস্তক্ষেপের নিন্দা করেছে নাগরিক সমাজের সর্বস্তরের মানুষ৷ ভারতের প্রেস কাউন্সিলের চেয়ারম্যান মনে করেন, গণতন্ত্রে অনেক কথাই বলা হয়৷ কিছু সত্য, কিছু মিথ্যা৷ এজন্য গ্রেপ্তার করার সংস্থান ভারতীয় দণ্ডবিধিতে নেই৷ সম্ভবত রাজনৈতিক চাপে পুলিশ এই কাজ করেছে৷ আন্না শিবিরের অন্যতম সদস্য কেজরিওয়ালের মতে, ‘‘যাঁরা দুর্নীতির বিরুদ্ধে লড়ছে, সরকার তাঁদের বিরুদ্ধে আনছে দেশদ্রোহিতার অভিযোগ৷ আর যাঁরা সংসদের ভিতরে মারপিট করছেন, সংসদে প্রশ্ন তুলতে ঘুস নিচ্ছেন, কয়লা দুর্নীতি, টেলিকম দুর্নীতিতে জড়িত রয়েছেন, তাঁরা দেশদ্রোহী নয়৷ দেশদ্রোহী হলেন অসীম ত্রিবেদীর মত এক কার্টুনিস্ট৷ সরকারের এটা ভুল৷'' অপর আন্না সদস্য মায়াঙ্ক গান্ধীর মন্তব্য, ‘‘সরকারের এহেন কাজ সব নাগরিকের কাছে দুশ্চিন্তার বিষয়৷ অসীম ত্রিবেদীর মত এক তরুণ কার্টুনিস্ট – যাঁর মন জাতীয়তাবাদে পূর্ণ, যে তাঁর নিজস্ব পথে মত প্রকাশ করেছেন, সেটা সকলের পছন্দ নাও হতে পারে৷ কিন্তু সেজন্য সরকারের এই ধরণের ধরপাকড় অন্যায়, হাস্যকর৷'' ভারতের মতো এক গণতান্ত্রিক দেশে কার্টুন, এসএমএস, টুইটার, ফেসবুকের ওপর নিষেধাজ্ঞা জারি হতে থাকলে পুরো গণতন্ত্রের ভিতটাই কেঁপে উঠবে৷ উল্লেখ্য, কয়েক মাস আগে, কার্টুন কান্ডে গ্রেপ্তার হয়েছিলেন কলকাতার যাদবপুর বিশ্ববিদ্যালয়ের অধ্যাপক অম্বিকেশ মহাপাত্র৷ তাতেও প্রতিবাদের ঝড় উঠেছিল৷ রাজ্য সরকারকে মানবাধিকার কমিশনের ভর্ৎসনার মুখে পড়তে হয়৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: সঞ্জীব বর্মন",
  "manualKeyPhrases" : [ "কার্টুনিস্ট", "অসীম ত্রিবেদী", "দেশদ্রোহিতা", "অম্বিকেশ মহাপাত্র", "বিতর্কিত কার্টুন" ],
  "automaticKeyPhrases" : [ "" ]
}