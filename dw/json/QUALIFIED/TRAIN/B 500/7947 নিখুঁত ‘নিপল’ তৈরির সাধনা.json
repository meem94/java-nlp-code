{
  "docID" : 7947,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিখুঁত-নিপল-তৈরির-সাধনা/a-17673970",
  "title" : "নিখুঁত ‘নিপল’ তৈরির সাধনা",
  "date" : "01.06.2014",
  "writter" : "",
  "categories" : [ "সমাজ সংস্কৃতি" ],
  "article" : "টোকিওর কাছে ১৫ হাজার ৪০০ বর্গমিটার এলাকায় পিজন কর্পোরেশনের গবেষণা ও উন্নয়ন কেন্দ্রে কাজে মগ্ন ১০০ জন গবেষক৷ শিশুদের দুধের বোতলের চুচুক বা নিপলকে কীভাবে স্তনবৃন্তের নিখুঁত আকৃতি দেয়া যায়, সেটাই তাঁদের গবেষণার বিষয়৷ জাপানি প্রতিষ্ঠান ‘পিজন' কর্পোরেশন শিশুদের ব্যবহার্য বিভিন্ন সামগ্রী তৈরি করছে গত ৬০ বছর ধরে৷ প্রতি বছর তারা প্রায় ১০ কোটি নিপল তৈরি করছে৷ জাপানের মোট চাহিদার ৮০ শতাংশই জোগাচ্ছে এ প্রতিষ্ঠান৷ জাপানে জন্মহার ক্রমাগত কমতে থাকায় সাম্প্রতিক সময়ে দেশের বাইরে ব্যবসা বাড়ানোর ওপর জোর দিয়েছে পিজন৷ চলতি বছর তাদের যে আয় হবে তার অর্ধেক জাপানের বাইরে থেকেই আসবে বলে কর্তৃপক্ষের ধারণা৷ পরিকল্পনা মাফিক সব কিছু হলে ২০২০ সাল নাগাদ পুরো বিশ্বের নিপলের চাহিদার ৫০ শতাংশ পিজনের কারখানা থেকেই মেটানো হবে৷ সেই লক্ষ্য সামনে রেখেই আরো উন্নত, আরো নিখুঁত নিপল তৈরির ‘সাধনা' করে যাচ্ছেন পিজনের সুকুবামারিয়া প্ল্যান্টের কর্মীরা৷ গবেষকরা সেখানে শব্দ তরঙ্গ দিয়ে মাতৃদুগ্ধ পানরত শিশুদের মুখের নড়াচড়া পর্যবেক্ষণ করছেন৷ তাঁরা বুঝতে চাইছেন, কেমন নিপল তৈরি করলে বাচ্চারা দুধ খাওয়ার সময় মায়ের বুকের সঙ্গে পার্থক্য বুঝতে পারবে না৷ আগে এ কাজের জন্য বোতলের নীচে বসানো ক্যামেরা ব্যবহার করা হলেও এখন শব্দ তরঙ্গ দিয়েই পর্যবেক্ষণের কাজটি তাঁরা করতে পারছেন৷ এটাও পিজনের গবেষণার একটি সাফল্য৷ ইয়ুচি নাকাতার সাধনা কোম্পানির প্রতিষ্ঠাতা ইয়ুচি নাকাতা দ্বিতীয় বিশ্বযুদ্ধের পরে যখন এই সাধনা শুরু করেন, তখন এত উন্নত প্রযুক্তি ছিল না৷ শিশুদের চাহিদা আর স্তনবৃন্তের গঠন বুঝতে টানা ছয় বছর তিনি চষে বেড়িয়েছেন পুরো জাপান৷ অন্তত এক হাজার মায়ের বুক থেকে তিনি দুধ পান করেছেন, এ জন্য কখনো কখনো টাকাও দিয়েছেন৷ ইয়ুচি নাকাতার নাতি, পিজনের সিঙ্গাপুর অফিসের বর্তমান এমডি ইউসুকে নাকাতা বলেন, ‘‘দুধ পান করার প্রস্তাব দিতে গিয়ে আমার দাদাকে চড়ও খেতে হয়েছে৷ আমাদের একটাই লক্ষ্য – বোতলের নিপলকে যতটা সম্ভব স্তনবৃন্তের কাছাকাছি নিয়ে যাওয়া৷'' বর্তমানে পিজনের গবেষণা ও উন্নয়ন কেন্দ্রে ২০০ মা তাঁদের বাচ্চাদের নিয়ে গবেষণায় অংশ নিচ্ছেন৷ এজন্য তাঁরা টাকাও পাচ্ছেন৷ ইউসুকে নাকাতা বলেন, ‘‘বোতল মুখে নেয়ার পর শিশুরা বলতে পারে না, কোথায় তাদের সমস্যা হচ্ছে৷ আমরা শব্দ তরঙ্গের মাধ্যমে তাদের মুখ ও জিভের নড়াচড়া থেকে সে বিষয়টিই বোঝার চেষ্টা করছি৷'' পিজনের মহা ব্যবস্থাপক সাতোরু সাইতো এ কোম্পানিতে কাজ করছেন ১৭ বছর ধরে৷ তিনি জানান, তাদের প্রথম নিপলটি তৈরি করা হয়েছিল রাবার দিয়ে৷ কিন্তু সেগুলো দ্রুত ফেটে যেত৷ এখন তারা তৈরি করছেন সিলিকনভিত্তিক নিপল, যা অনেক বেশি নরম ও স্থিতিস্থাপক৷ শান্তির পায়রা ৪২ বছর বয়সি ইউসুকে নাকাতা জানান, বিশ্বযুদ্ধের সেই দিনগুলোতে তাঁর দাদা কাজ করতেন মাঞ্চুরিয়ার এক আপেল খামারে৷ ১৯৪৭ সালে রুশ সেনারা তাঁকে ধরে সাইবেরিয়ায় চালান করে দেয়৷ বছরখানেক পর তিনি সেখান থেকে জাপানে ফেরেন এবং এক চীনা ব্যবসায়ীর সঙ্গে তাঁর পরিচয় ঘটে৷ আর তাঁর সঙ্গেই যৌথভাবে শুরু হয় ইয়ুচি নাকাতার দুধের বোতলের ব্যবসা৷ ‘‘বিক্রি কমে যাওয়ায় সেই চীনা ভদ্রলোক ব্যবসা ছেড়ে দেন৷ তবে আমার দাদা ঠিকই লেগে ছিলেন৷ তখন জাপান যুদ্ধ পরবর্তী পুনর্গঠনে ব্যস্ত৷ দাদার বিশ্বাস ছিল, এই সময়ে আগের চেয়ে অনেক বেশি নারী কাজ করতে বাধ্য হবে এবং তাঁদের সন্তানের জন্য দুধের বোতলের প্রয়োজন হবে৷'' ইয়ুচি নাকাতা এমন একটি ব্যবসা দাঁড় করাতে চেয়েছিলেন, যা যুদ্ধের অতীত পেছনে ফেলে শান্তিপূর্ণ বিশ্ব গড়তে সহায়ক হবে৷ এ কারণে তিনি প্রতিষ্ঠানের নাম পিজন – অর্থাৎ শান্তির প্রতীক পায়রা৷ এখন পিজনের মোট আয়ের এক চতুর্থাংশ আসে নিপল বিক্রি করে৷ গত বছর প্রতিষ্ঠানটি ৭৬ কোটি ডলারের ব্যবসা করেছে, কোম্পানির মোট সম্পদের পরিমাণ দাঁড়িয়েছে ১.৮ বিলিয়ন ডলার৷ জেকে/ডিজি (রয়টার্স, এপি)",
  "manualKeyPhrases" : [ "সাধনা", "নিখুঁত", "তৈরি", "নিপল", "দুধ", "গবেষণা", "জাপান" ],
  "automaticKeyPhrases" : [ "" ]
}