{
  "docID" : 7524,
  "source" : "http://www.dw.com/",
  "lang" : "BN",
  "url" : "http://www.dw.com/bn/অর্থনৈতিক-প্রবৃদ্ধির-সুফল-পাচ্ছে-অল্প-কিছু-মানুষ/a-16170270",
  "title" : "‘অর্থনৈতিক প্রবৃদ্ধির সুফল পাচ্ছে অল্প কিছু মানুষ’",
  "date" : "16.08.2012",
  "writter" : "",
  "categories" : [ "বিশ্ব" ],
  "article" : "বাংলাদেশে প্রকট হচ্ছে আয় বৈষম্য৷ আর এই বৈষম্য শহর, বিশেষ করে রাজধানী ঢাকায় সবচেয়ে বেশি৷ অর্থনীতিবিদ ড. কাজী খলীকুজ্জমান আহমদ বলেন, এই পরিস্থির অবসান না ঘটলে বঞ্চিত মানুষ প্রতিবাদী হয়ে উঠতে পারে৷ বাংলাদেশে আয় বৈষম্য উৎসব আয়োজনের সময় প্রকটভাবে ধরা পড়ে৷ রাজধানী ঢাকায় লাখ টাকার ঈদের পোশাক বিক্রি হয়৷ আর একশ্রেণির বিত্তবান তা কিনতে পারেন সহজেই৷ কিন্তু মধ্যবিত্ত আর নিম্নবিত্ত যেন খেই হারিয়ে ফেলেন৷ তারা যান কম দামের দোকানে বা ফুটপাতে৷ সেখানেও তাদের হিসেব মেলাতে হিমশিম খেতে হয়৷ অর্থনীতিবিদ ড. কাজী খলীকুজ্জমান আহমদ একে দেখছেন রাষ্ট্র আর সমাজের অসমবণ্টন প্রক্রিয়ার অংশ হিসেবে৷ তিনি ডয়চে ভেলেকে জানান, বিশ্বব্যাপী মন্দার পরও গত তিন বছর বাংলাদেশের অর্থনীতিতে ৬ শতাংশ প্রবৃদ্ধি হয়েছে৷ কিন্তু এই প্রবৃদ্ধি কোনো সুফল সাধারণ মানুষ পায়নি৷ পেয়েছেন অল্প কিছু লোক৷ ফলে বৈষম্য প্রকট হয়েছে৷ তিনি জানান, গত দু'বছরে বৈষম্য কমেনি৷ আর এই বৈষম্য এখন গ্রামের চেয়ে শহরে বেশি৷ কারণ গ্রাম ছেড়ে যারা শহরে আসেন, তাদের জন্য তেমন কোনো কাজ নেই৷ বাংলাদেশে এখনও ৪০ ভাগ মানুষ দারিদ্র্যসীমার নীচে বাস করে৷ আর এর ওপর এই তীব্র আয় বৈষম্য সামাজিক কাঠামোকে দুর্বল করে ফেলছে৷ ড. কাজী খলীকুজ্জমান আহমদ বলেন, সরকার আয় বৈষম্য কমাতে বাজেটে কিছু ব্যবস্থা নিয়েছে৷ কিন্তু তা যথেষ্ঠ নয়৷ প্রয়োজন টেকসই ব্যবস্থা৷ নয়তো তীব্র সামাজিক প্রতিক্রিয়ার সৃষ্টি হতে পারে৷ তিনি বলেন, কল্যাণ রাষ্ট্রের ধারণা নিয়ে কাজ করতে হবে৷ নয়তো প্রকৃত অর্থনৈতিক উন্নয়ন হবে না৷ উন্নত হবে না সাধারণ মানুষের অবস্থা৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "সুফল", "প্রবৃদ্ধি", "অল্প", "মানুষ", "অর্থনৈতিক" ],
  "automaticKeyPhrases" : [ "" ]
}