{
  "docID" : 7135,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রিটিশ-হাই-টি-তে-ফরাসি-কেক/a-18892676",
  "title" : "ব্রিটিশ হাই টি-তে ফরাসি কেক?",
  "date" : "04.12.2015",
  "writter" : "উলরিকে ড্যোর/এসি",
  "categories" : [ "অন্বেষণ" ],
  "article" : "লন্ডনে আফটারনুন টি, মানে বিকেলের চা সেবন৷ অথচ খাচ্ছেন ফরাসি চকোলেট কেক, রীতিমতো পাটিসেরি-তে বসে৷ ব্যাপারটা কি বলুন তো? প্যারিসে এসে পড়লেন নাকি? ফরাসি পাটিসেরি – মানে কেক বা প্যাস্ট্রির দোকান৷ চায়ের দোকানও বটে৷ কেননা এই পাটিসেরি-টি লন্ডনে৷ চা-কেক খেতে হয় ‘বুটিক উইলিয়াম কার্লি' বা উইলিয়াম কার্লির দোকানের বার-এ বসে৷ কার্লি স্বয়ং স্কটল্যান্ডের লোক৷ ব্রিটেন ও ফ্রান্সের একাধিক নামি-দামি রেস্টুরেন্টে কাজ করেছেন, কেক ও চকোলেট তৈরি করেছেন৷ ২০০৯ সালে তিনি লন্ডনে তাঁর নিজের দোকান খোলেন৷ কার্লি বলেন, ‘‘লোকের চোখের সামনে কাজ করতে আমার ভালো লাগে – যেমন সুশি বার-এ করা হয়৷ লোকে দেখতে পান, কীভাবে তাদের খাবার তৈরি করা হচ্ছে৷ আমি যা করছি, মানুষজনকে তা দেখানোটা খুব গুরুত্বপূর্ণ৷ টেবিলে বসে থাকলে, আপনি সেটা দেখতে পাবেন না৷ আমরা চাই আর একটু খোলামেলা, মুক্ত জায়গা৷'' আমাদের জন্য চকোলেট কেক তৈরি করছেন কার্লি৷ সেজন্য লাগবে প্রচুর ডিম, চিনি আর চকোলেট৷ প্রথমে বেস-টা তৈরি করতে হবে, স্পঞ্জ ফিঙ্গার বিস্কুটের মতো করে৷ সেজন্য চিনি আর ডিমের সাদা অংশটা ফেটিয়ে নিতে হবে৷ এরপর ডিমের কুসুমটা যোগ করা হবে৷ সবশেষে গুঁড়ো চকোলেট৷ কেকের মাখা ময়দাটা এবার একটা ট্রে-তে বিছিয়ে দিয়ে তাড়াতাড়ি বেক করা প্রয়োজন, যাতে ময়দা থেকে হাওয়া বেরিয়ে সেটা ধসে না যায়৷ দ্বিতীয় কাজ: ক্রেম ব্রুইয়ে বা সরপোড়া তৈরি করা৷ সেজন্য পাতলা ক্রিমে ভ্যানিলার শুঁটি ফেলে একবার ফুটে উঠতে দিতে হয়; তারপর প্লাস্টিক ফয়েল দিয়ে ঢেকে রাখতে হয়, যাতে সুগন্ধটা বজায় থাকে৷ ডিমের কুসুম মিশিয়ে পরে গরম ক্রিমটা দিতে হয়৷ তারপর তালটা ওভেনে বেক করতে হয়৷ ছোট ছোট কেকগুলো ঠান্ডা হবার পর সেগুলো জমিয়ে ফেলা হয়৷ তৃতীয়: চকোলেটের মোড়ক৷ গলা চকোলেটের মধ্যে চকোলেটের চোকলা মেশালে বেশ কচমচে হয়৷ মাখা চকোলেট এবার প্লাস্টিক ফয়েলের ওপর বিছিয়ে দিতে হয়; তারপর ছাঁচে ফেলে, উনুনে না দিয়ে, ঘরের গরমেই শুকিয়ে নিতে হয়৷ সব ধরনের ছাঁচ ব্যবহার করা চলে৷ শেষ কাজ: কেকগুলোর জন্য মুস-ও-শোকোলা তৈরি করা৷ কিচেনে ফিরে এবার স্পঞ্জ ফিঙ্গার, মুস-ও-শোকোলা, জমানো ক্রিম ব্রুইয়ে আর রাম-এ ডোবানো কিশমিশ মিলিয়ে চকোলেট কেক তৈরি শেষ৷ শুধু খাওয়াটা বাকি৷ ব্রিটিশ আফটারনুন টি মানে জমানো ক্রিম দিয়ে স্কোন্স আর ছোট ছোট কেক ও স্যান্ডউইচ৷ তার সাথে চা৷ পরিবেশটা যেন কোনো সম্ভ্রান্ত হোটেলের লাউঞ্জ৷ উইলিয়াম কার্লি আফটারনুন টি-র একটি বিকল্প সৃষ্টি করেছেন৷ তাঁর বার-এ সারাদিনই ফরাসি কেক পাওয়া যায়৷ কার্লি বললেন, ‘‘আমি যা করার চেষ্টা করছি – শুধু আমি একাই নই, যুক্তরাজ্যে আরো কয়েকজন আছেন – ব্যাপারটা বেশ নতুন, বলা চলতে পারে৷ আমরা ব্রিটেনের বাজারে ফরাসি কেক-চকোলেট চালু করার চেষ্টা করছি৷''",
  "manualKeyPhrases" : [ "মুক্ত", "চা", "ফরাসি", "পান", "দোকান", "ডিম", "খোলামেলা", "চিনি" ],
  "automaticKeyPhrases" : [ "" ]
}