{
  "docID" : 6762,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইসলামের-অপব্যাখ্যাকারী-সন্ত্রাসীদের-বিরুদ্ধে-মরিয়া-যুক্তরাষ্ট্র/a-18270493",
  "title" : "‘ইসলামের অপব্যাখ্যাকারী' সন্ত্রাসীদের বিরুদ্ধে মরিয়া যুক্তরাষ্ট্র",
  "date" : "20.02.2015",
  "writter" : "",
  "categories" : [ "বিশ্ব" ],
  "article" : "যাঁদের মারা হচ্ছে তাঁদের প্রায় সবাই মুসলমান৷ যাঁদের ধর্ষণ করা হচ্ছে সেই নারীরাও মুসলমান৷ তাই বারাক ওবামা মনে করেন, ওই জঙ্গিদের বিরুদ্ধে লড়াই মানে ইসলামের বিরুদ্ধে নয়, বরং ইসলামের অপব্যাখ্যাকারীদের বিরুদ্ধে লড়াই৷ সিরিয়ায় ইসলামিক স্টেট (আইএস) জঙ্গিদের বিরুদ্ধে লড়াইরত বিদ্রোহীদের প্রশিক্ষণ এবং অস্ত্র দেয়ার জন্য একটা চুক্তি স্বাক্ষর করেছে যুক্তরাষ্ট্র এবং তুরস্ক৷ কয়েক মাস ধরেই দু'দেশের মধ্যে এ নিয়ে আলোচনা চলছিল৷ অবশেষে বৃহস্পতিবার আঙ্কারায় চুক্তি সাক্ষরিত হলো৷ তবে আঙ্কারার চুক্তি স্বাক্ষরের খবরকে ছাপিয়ে গেছে ইসলামি জঙ্গিবাদের বিরুদ্ধে বারাক ওবামার বক্তব্য৷ বুধবার হোয়াইট হাউজে শুরু হয়েছে ধর্মীয় উগ্রপন্থাবিরোধী তিন দিনের এক বিশেষ সম্মেলন৷ সম্মেলনে বিশ্বের ৬৫ টি দেশের প্রতিনিধিরা অংশ নিচ্ছেন৷ সম্প্রতি পাশ্চাত্যের কয়েকটি দেশে সন্ত্রাসী হামলার পর ধর্মীয় উগ্রপন্থার বিরুদ্ধে সম্মেলন আয়োজনের পরিকল্পনা করা হয়৷ সম্মেলনের দ্বিতীয় দিনে যুক্তরাষ্ট্রের প্রেসিডেন্ট বারাক ওবামা এবং জাতিসংঘের মহাসচিব বান কি-মুন বক্তব্য রাখেন৷ ইসলামের নামে বিভিন্ন দেশে সন্ত্রাসের রাজত্ব কায়েম করা ইসলামি জঙ্গি সংগঠনগুলোর বিরুদ্ধে একতাবদ্ধ হওয়ার আহ্বান জানান ওবামা৷ যুক্তরাষ্ট সিরিয়া ও ইরাকে আইএস-এর বিরুদ্ধে বিমান হামলা চালাচ্ছে৷ পাশ্চাত্য এবং মধ্যপ্রাচ্যে সিরিয়া, ইরাক ও যুক্তরাষ্ট্রের মিত্র দেশগুলোও অংশ নিচ্ছে সেই হামলায়৷ হামলা শুরুর পর থেকে আইএস-এর অগ্রযাত্রা অনেকটাই ব্যাহত৷ তবে ওবামা মনে করেন, শুধু যুদ্ধ করে আইএস এবং বিশ্বের অন্যান্য ইসলামি জঙ্গি সংগঠনকে হারানো যাবে না৷ নির্দয়, নিষ্ঠুর, বিভৎস সন্ত্রাস চালিয়েও ইসলামি জঙ্গিরা তাদের বিরুদ্ধে ব্যবস্থা নিলেই দাবি করে – ইসলামের বিরুদ্ধে লড়াইয়ে নেমেছে যুক্তরাষ্ট্র এবং পাশ্চাত্যের অন্যান্য দেশ৷ ওবামা বলেন, এটা চরম মিথ্যাচার৷ ইসলাম সন্ত্রাসকে অনুমোদন করে না৷ সুতরাং ইসলামের নামে সন্ত্রাস করলে আর সেই সন্ত্রাসের বিরুদ্ধে লড়াইয়ে নামলে সেটা কখনোই ইসলামের বিরুদ্ধে লড়াই হতে পারে না, এটা শুধুই ইসলামের অপব্যাখ্যাকারী সন্ত্রাসীদের বিরুদ্ধে লড়াই৷ সম্মেলনে নিজের বক্তব্যে জাতিসংঘ মহাসচিব বান কি-মুনও উগ্রবাদ, জঙ্গিবাদের বিরুদ্ধে সবাইকে একতাবদ্ধ হবার আহ্বান জানান৷ জঙ্গিবাদের বিরুদ্ধে লড়াইয়ে সকল পেশার মুসলমানদেরও শরিক হওয়ার আহ্বান জানান৷ তিনি বলেন, জঙ্গিদের বিরুদ্ধে লড়াই করা, তাদের অপপ্রচারকে মোকাবেলা করা সব মুসলমানেরও দায়িত্ব৷ জঙ্গিবাদের বিরুদ্ধে লড়াই কোনো অঞ্চলের বিরুদ্ধে অন্য কোনো অঞ্চলের, কিংবা কোনো ধর্মের বিরুদ্ধে কোনো অঞ্চল বা দেশের লড়াই নয় বলেও মন্তব্য করেন জাতিসংঘের মহাসচিব৷ এসিবি/ডিজি (এএফপি, রয়টার্স, এপি)",
  "manualKeyPhrases" : [ "আইএস", "ইসলাম", "মুসলমান", "জঙ্গি", "যুদ্ধ", "বান কি মুন", "জাতিসংঘ", "সিরিয়া", "ইরাক", "যুক্তরাষ্ট্র" ],
  "automaticKeyPhrases" : [ "" ]
}