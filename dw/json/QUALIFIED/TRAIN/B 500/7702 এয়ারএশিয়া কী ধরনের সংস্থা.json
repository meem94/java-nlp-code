{
  "docID" : 7702,
  "source" : "http://www.dw.com/",
  "lang" : "BN",
  "url" : "http://www.dw.com/bn/এয়ারএশিয়া-কী-ধরনের-সংস্থা/a-18161832",
  "title" : "এয়ারএশিয়া কী ধরনের সংস্থা?",
  "date" : "30.12.2014",
  "writter" : "গাব্রিয়েল ডমিনগেজ/এসি",
  "categories" : [ "বিশ্ব" ],
  "article" : "ফ্লাইট কিউজেড৮৫০১-এর ধ্বংসাবশেষ, এমনকি যাত্রীদের লাশ পাওয়া যেতে শুরু করেছে ইন্দোনেশিয়ার কালিমান্তান উপকূলে৷ বিমানবাহিনীর একটি সার্চ প্লেন সাগরের তলায় দুর্ঘটনায় পতিত বিমানটির ‘‘ছায়া’’ দেখেছে৷ কিন্তু কে এই ‘‘এয়ারএশিয়া বেরহাদ''? বিমান পরিবহণ সংস্থাটির মুখ্য কার্যালয় মালয়েশিয়ার কুয়ালালামপুরে৷ এটা একটা কম খরচের এয়ারলাইন এবং এশিয়ার সবচেয়ে সফল এয়ারলাইনগুলোর মধ্যে পড়ে৷ এয়ারএশিয়া গ্রুপের আটটি অ্যাফিলিয়েট আছে, তাদের মধ্যে থাই, ইন্দোনেশিয়া ও ফিলিপিন্স এয়ারএশিয়া, সেই সঙ্গে এয়ারএশিয়া জাপান, ‘জেস্ট' ও এক্স, এই তিনটি৷ এয়ারএশিয়ার উড়াল যায় এশিয়া, অস্ট্রেলিয়া এবং মধ্যপ্রাচ্য জুড়ে প্রায় ৮০টি দেশে৷ ফ্লাইট কিউজেড ৮৫০১ চালাচ্ছিল ইন্দোনেশিয়া এয়ারএশিয়া, যার ৪৯ শতাংশ মালিকানা মূল কোম্পানির৷ এটি হবে চলতি বছরে তৃতীয় বিমান দুর্ঘটনা, যা-তে কোনো মালয়েশীয় বিমান পরিবহণ সংস্থা বা তার শাখা কোম্পানি সংশ্লিষ্ট৷ বিশেষ করে মালয়েশিয়া এয়ারলাইন্সের এমএইচ৩৭০ উড়ালটি গত মার্চ মাস যাবৎ নিখোঁজ৷ কালিমান্তানের কাছে এয়ারএশিয়ার যে বিমানটির খোঁজ চলেছে, সেটি একটি এয়ারবাস এ-৩২০-২০০৷ এমএইচ৩৭০ ছিল একটি বোয়িং ৭৭৭, যা কুয়ালালামপুর থেকে বেইজিং যাবার পথে উধাও হয়৷ তবে সবচেয়ে ট্র্যাজিক ঘটনা ঘটে সম্ভবত গত জুলাই মাসে, যখন মালয়েশিয়া এয়ারলাইন্সের এমএইচ১৭ উড়ালটি ইউক্রেনের উপর দিয়ে যাবার সময় ভূপাতিত হয়৷ এই বিমানটিতে ছিলেন ২৯৮ জন আরোহী; নিখোঁজ বোয়িংটিতে ২৩৯ জন আরোহী; এবং সদ্য দুর্ঘটনায় পতিত এয়ারবাসটিতে ১৬২ জন আরোহী৷ সূচনা এয়ারএশিয়া কোম্পানির পত্তন হয় ১৯৯৪ সালে, মালয়েশিয়ার সরকারি মালিকানার কনগ্লোমারেট ডিআরবি-হাইকম এয়ারএশিয়া-র প্রতিষ্ঠাতা৷ ২০০১ সালে মিউজিক ইনডাস্ট্রির প্রাক্তন কর্মকর্তা টোনি ফের্নান্ডেজ কোম্পানিটিকে কেনেন মাত্র এক রিঙ্গিট বা ১৫ সেন্ট মূল্যে, কেননা বাজারে এয়ারএশিয়ার ঋণের পরিমাণ তখন প্রায় এক কোটি দশ লক্ষ ডলার৷ মালয়েশীয়-ব্রিটিশ শিল্পপতি ফের্নান্ডেজ দশ বছরের মধ্যে কোম্পানিটিকে আবার জিইয়ে তোলেন এই স্লোগান দিয়ে: ‘‘নাও এভরিওয়ান ক্যান ফ্লাই'' – ‘এখন সবাই বিমানে চড়তে পারে'৷ ব্যবসার নীতি এয়ারএশিয়া-র ব্যবসা করার ধরন অন্যান্য বাজেট এয়ারলাইন্সের মতোই৷ কোম্পানির ওয়েবসাইট অনুযায়ী তাদের ‘লো-কস্ট ফিলজফি'-র ফোকাস হলো তিনটি মুখ্য স্ট্র্যাটেজির উপর: প্রথমত, ‘হাই এয়ারক্রাফ্ট ইউটিলাইজেশন' বা বিমানগুলিকে যতোদূর সম্ভব আকাশে রাখা, ঘন, ঘন উড়াল, গন্তব্যে পৌঁছানোর পরই আবার প্রত্যাবর্তন৷ দ্বিতীয়ত, ভাড়া কম কিন্তু কোনো বিশেষ সুযোগসুবিধা কিংবা পরিষেবা থাকবে না – যেমন ‘ফ্রিকোয়েন্ট ফ্লায়ার'-দের জন্য এক্সট্রা মাইলেজ থাকবে না; উড়াল চলাকালীন খাবার-দাবার কিংবা পানীয় কিনতে হয়, ফ্রি-তে পাওয়া যায় না৷ তৃতীয়ত, নন-স্টপ ফ্লাইং – অর্থাৎ স্বল্প কিংবা মাঝারি পাল্লার উড়ালে বিমান মাঝপথে কোথাও নামে না৷ লাভের ব্যবসা? ২০১৪ সালের তৃতীয় কোয়ার্টারে এয়ারএশিয়া গ্রুপের প্রাক-কর মুনাফা ছিল ৭৬ লক্ষ মার্কিন ডলার, অর্থাৎ তার আগের বছরের তুলনায় পাঁচ শতাংশ বেশি৷ মোট আয়ও বেড়েছে তিন শতাংশ৷ কোম্পানির কর্মীসংখ্যা আজ ১৫ হাজার৷ তারা বিশ্বের সবচেয়ে কম খরচের এয়ারলাইন্স বলে এয়ারএশিয়া-র দাবি, প্রত্যেক সিট ও কিলোমিটার প্রতি কোম্পানির খরচ নাকি তিন ডলার ৬৭ সেন্ট৷ কী ধরনের প্লেন কোম্পানির দূরপাল্লার উড়ালগুলি চলে এয়ারএশিয়া এক্স-এর তাঁবে৷ চার ঘণ্টার বেশি সময়ের উড়ালের জন্য এয়ারবাস এ-৩৩০ বিমানগুলি ব্যবহার করা হয়৷ নয়ত এয়ারএশিয়া-র বিমানবহরের অধিকাংশ বিমান হল এয়ারবাস এ-৩২০ জেটলাইনার, যা-তে ১৮০ জন অবধি যাত্রী ধরে৷ এয়ারএশিয়ার বহরে বর্তমানে ১৫০টি এয়ারবাস এ-৩২০ আছে এবং আরো ২০টি ফরমায়েশ করা হয়েছে৷ এয়ারএশিয়া-র বিমানবহর এ অঞ্চলের তরুণতম বহরগুলির মধ্যে গণ্য: বিমানগুলির গড় বয়স তিন থেকে পাঁচ বছরের মধ্যে৷ সেফটি রেকর্ড ফ্লাইট কিউজেড ৮৫০১-এর আগে এয়ারএশিয়া ও তার আঞ্চলিক শাখা কোম্পানিগুলির সেফটি রেকর্ড বা নিরাপত্তার খতিয়ান ছিল ভালোই৷ এয়ারএশিয়ার কোনো বিমান এর আগে দুর্ঘটনায় ধ্বংস হয়নি অথবা যাত্রীদের প্রাণহানি ঘটেনি৷ ২০১৩ সালে এয়ারএশিয়া মোট এক কোটি ১৩ লক্ষ যাত্রী পরিবহণ করে৷ ফ্লাইট কিউজেড ৮৫০১-এর জন্য দুই ইঞ্জিনের এয়ারবাস এ-৩২০-২০০ নিয়োগ করা হয়৷ এয়ারএশিয়া বিমানটি এয়ারবাস সংস্থার কাছ থেকে ডেলিভারি পায় ২০০৮ সালে৷ সে'যাবৎ বিমানটি প্রায় সাড়ে ১৩ হাজার উড়ালে মোট ২৩ হাজার ঘণ্টা আকাশে ছিল৷",
  "manualKeyPhrases" : [ "এয়ারএশিয়া", "ফ্লাইট", "কিউজেড৮৫০১", "এয়ারলাইন", "ইন্দোনেশিয়া", "ধ্বংসাবশেষ", "যাত্রীদের লাশ" ],
  "automaticKeyPhrases" : [ "" ]
}