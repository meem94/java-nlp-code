{
  "docID" : 7085,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্রতিবন্ধীর-সংজ্ঞা-পরিবর্তনের-দাবি/a-17465250",
  "title" : "প্রতিবন্ধীর সংজ্ঞা পরিবর্তনের দাবি",
  "date" : "01.03.2014",
  "writter" : "মুরালি কৃষ্ণান/জেডএইচ",
  "categories" : [ "সমাজ সংস্কৃতি" ],
  "article" : "ভারতে প্রতিবন্ধীরা নতুন একটি আইন তৈরির দাবি জানিয়েছে, যেটা তাঁদের নাগরিক ও রাজনৈতিক অধিকার নিশ্চিত করবে৷ মে মাসে নির্বাচনের পর গঠিত সংসদে সেই আইন পাস হবে, বলে তাঁরা আশা করছেন৷ সরকারি হিসেবে প্রায় ২৬ মিলিয়ন, তবে বেসরকারি বিভিন্ন সংস্থার হিসেবে ভারতে প্রতিবন্ধীর সংখ্যা প্রায় ৬০ থেকে ৭০ মিলিয়ন৷ সরকারের উন্নয়ন পরিকল্পনায় প্রতিবন্ধীদের কথা ভাবা হয় না বলে অভিযোগ শিবানি গুপ্তার৷ ডয়চে ভেলেকে তিনি বলেন, ‘‘অক্ষমতা কোনো দয়ার বিষয় নয়৷ বরং এটা উন্নয়নের সঙ্গে জড়িত৷ অথচ দুর্ভাগ্য যে, সরকারের উন্নয়ন পরিকল্পনায় এর কোনো উল্লেখ নেই৷'' প্যারালাইসিসে আক্রান্ত শিবানি হুইল চেয়ারে চলাফেরা করেন৷ প্রতিবন্ধীদের দাবি সংক্রান্ত একটি বিল ইতোমধ্যে সংসদে উত্থাপন করা হয়েছে৷ তবে সেটা নিয়ে এখনো আলোচনা হয়নি৷ বিলে প্রতিবন্ধীর সংজ্ঞা পরিবর্তনের কথা বলা হয়েছে৷ বর্তমানে সাত ক্যাটাগরির অক্ষমতাকে প্রতিবন্ধিতা হিসেবে ধরা হয়৷ সেই সংখ্যাটা বাড়িয়ে ১৯ করতে বলা হয়েছে৷ এছাড়া সরকারি চাকরিতে কোটার সংখ্যা ৩ থেকে বাড়িয়ে ৫ শতাংশ করার দাবি জানানো হয়েছে৷ উচ্চশিক্ষা প্রতিষ্ঠানগুলোতে প্রতিবন্ধীদের জন্য সংরক্ষিত আসন ও তাঁদের থাকার জন্য জায়গা ঠিক করারও দাবি জানানো হয়েছে প্রস্তাবিত আইনে৷ ভারতে আগামী মে মাসে নির্বাচন অনুষ্ঠিত হওয়ার কথা রয়েছে৷ ঐ নির্বাচনের পর যে সংসদ গঠিত হবে সেখানে বিলটি আইনে পরিণত হবে বলে আশা প্রকাশ করছেন প্রতিবন্ধীরা৷ সেটা সম্ভব হলে ‘ন্যাশনাল ডিজাবেলিটি কমিশন'-এর ক্ষমতা বাড়বে বলে মনে করা হচ্ছে৷ এতে করে যেসব প্রতিষ্ঠান প্রতিবন্ধী সংক্রান্ত আইন মানবে না, তাদের বিরুদ্ধে ব্যবস্থা নিতে পারবে কমিশন৷ প্রতিবন্ধীদের জন্য চলাচলবান্ধব পরিবহণ ব্যবস্থা গড়ে তুলতে সরকারের পাশাপাশি স্থপতিদের প্রতিও আহ্বান জানিয়েছেন শিবানি৷ তিনি বলেন, ‘‘এমনকি অনেক বড় বড় মেট্রো স্টেশনেও প্রতিবন্ধীদের জন্য আলাদা সুযোগ নেই৷ তাই অনেকটা বাধ্য হয়েই প্রতিবন্ধীদের ঘরে বসে থাকতে হয়৷''",
  "manualKeyPhrases" : [ "সংজ্ঞা", "দাবি", "প্রতিবন্ধী", "অভিযোগ", "আক্রান্ত", "উত্থাপন" ],
  "automaticKeyPhrases" : [ "" ]
}