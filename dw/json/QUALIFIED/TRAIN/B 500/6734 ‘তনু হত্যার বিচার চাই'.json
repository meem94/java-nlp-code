{
  "docID" : 6734,
  "source" : "http://www.dw.com/",
  "lang" : "BN",
  "url" : "http://www.dw.com/bn/তনু-হত্যার-বিচার-চাই/a-19142908",
  "title" : "‘তনু হত্যার বিচার চাই'",
  "date" : "26.03.2016",
  "writter" : "আশীষ চক্রবর্ত্তী",
  "categories" : [ "বাংলাদেশ" ],
  "article" : "কুমিল্লা থেকে ধীরে ধীরে সারা দেশেই উঠতে শুরু করেছে তনু হত্যার বিচারের দাবি৷ সামাজিক যোগাযোগের মাধ্যমও এই দাবিতে সরব৷ গত ২০ শে মার্চ কুমিল্লা ক্যান্টনমেন্টে হত্যা করা হয় কলেজ ছাত্রী তনুকে৷ গত ২০ শে মার্চ কুমিল্লা সেনানিবাস এলাকায় পাওয়া যায় সোহাগী জাহান তনুর লাশ৷ পুলিশের ধারণা, ধর্ষনের চেষ্টা করে ব্যর্থ হওয়ায় কুমিল্লা ভিক্টোরিয়া কলেজের ছাত্রী তনুকে হত্যা করা হয়েছে৷ তবে পুলিশের এই বক্তব্য এবং তদন্ত নিয়ে জনমনে ব্যাপক সন্দেহ রয়েছে৷ হত্যার বিচার দাবিতে সোচ্চার হয়েছে অনেক সংগঠন৷ তনুকে ধর্ষণের পর হত্যা করে একটি মহল এখন ঘটনা ধামাচাপা দেয়ার চেষ্টা করছে – এমন অভিযোগ তুলে বাংলাদেশের রাজধানী ঢাকাসহ অন্যান্য শহরে বিক্ষোভ করেছে তারা৷ জানা যায়, বাবা কুমিল্লা সেনানিবাসের বেসামরিক কর্মচারী বলে সেনানিবাসের কোয়ার্টারেই পরিবারের সঙ্গে থাকতেন ভিক্টোরিয়া কলেজে ইতিহাস বিভাগের ছাত্রী তনু৷ লেখাপড়ার পাশাপাশি কলেজে সাংস্কৃতিক কর্মকাণ্ডেও সক্রিয় ছিলেন৷ হাতখরচের টাকা যোগাড় করতে ছাত্র পড়াতেন৷ সেদিন বিকেলেও বাড়ির কাছেই গিয়েছিলেন ছাত্র পড়াতে৷ কিন্তু অন্যান্য দিনের মতো সন্ধ্যার আগে বাড়ি না ফেরায় চিন্তায় পড়ে যান মা৷ নিজেই খুঁজতে বেরিয়ে যান৷ সন্ধান না পেয়ে ফিরে আসেন৷ রাত দশটার দিকে তনুর বাবা বাসায় ফিরলে আবার শুরু হয় খোঁজা৷ অনেক খোঁজাখুঁজির পর সেনানিবাসের ভিতরেই এক কালভার্টের নীচে পাওয়া যায় সোহাগী জাহান তনুর মৃতদেহ৷ সেনানিবাসের ভেতরে এক শিক্ষার্থীর এমন মৃত্যুতে জনমনে উদ্বেগ ও অসন্তোষ দেখা দিয়েছে৷ তদন্ত প্রক্রিয়া নিয়েও উঠেছে প্রশ্ন৷ চলছে হত্যার প্রতিবাদ এবং দ্রুত ও সুষ্ঠু বিচারের দাবিতে বিক্ষোভ৷ তনু হত্যার বিষয়টি নিয়ে নানা রকমের প্রশ্ন উঠে আসছে৷ সবচেয়ে বড় প্রশ্ন, সেনানিবাসের ভেতরে কিভাবে এমন নৃশংস হত্যাকাণ্ড ঘটিয়ে হত্যাকারীরা নির্বিঘ্নে গা ঢাকা দেয়? ধর্ষণ ও হত্যার সঙ্গে কে বা কারা জড়িত? শান্তা মারিয়া তুলে ধরেছেন আরেকটি প্রশ্ন৷ তিনি লিখেছেন, ‘‘অনেক সময় ধর্ষণের দায় মেয়েটির উপর চাপিয়ে দিয়ে বলা হয় তার পোশাক নাকি ‘যথেষ্ট শালীন' ছিল না৷ মেয়েদের পোশাক ও চলাফেরার কারণেই নাকি ধর্ষণকারীরা উৎসাহিত হয়৷ নারীর পোশাক নিয়ে যারা মুখে ফেনা তোলে এবং কৌশলে ধর্ষণের দায় নারীর উপরেই চাপিয়ে দিতে তৎপর হয় তারা এবার নীরব কেন বুঝতে পারছি না৷ অবশ্য এ দেশে এক বছর বয়সি শিশুও ধর্ষণ ও হত্যার শিকার হয়েছে৷ তনুর মতো হিজাব-পরা তরুণীও রেহাই পায়নি৷ রেহাই পায়নি মাদ্রাসা ছাত্রীরাও৷'' তনু হিজাব পরতেন৷ তারপরও তাঁকে ধর্ষণের করে হত্যা করা হয়েছে বলে অভিযোগ৷ এতে কি বোঝা গেল না যে, তথাকথিত শালীন পোশাক পরলেও নারীরা নিরাপদ নয়?",
  "manualKeyPhrases" : [ "ধর্ষণ", "সেনানিবাস", "বিচার", "তনু", "হত্যা", "কুমিল্লা", "তদন্ত" ],
  "automaticKeyPhrases" : [ "" ]
}