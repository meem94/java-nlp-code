{
  "docID" : 660,
  "source" : "http://www.dw.com/",
  "lang" : "BN",
  "url" : "http://www.dw.com/bn/উদ্বাস্তুদের-নিয়ে-জার্মানি-২০১৬-সালে-কী-করবে/a-18953946",
  "title" : "উদ্বাস্তুদের নিয়ে জার্মানি ২০১৬ সালে কী করবে",
  "date" : "01.01.2016",
  "writter" : "ডানিয়েল হাইনরিশ/এসি",
  "categories" : [ "জার্মানি" ],
  "article" : "২০১৫ সালে দশ লক্ষ উদ্বাস্তু জার্মানিতে এসেছেন বলে শোনা যাচ্ছে৷ এর পরের কাজ হলো তাঁদের সমাজের অঙ্গ করে তোলা৷ কাজটা রাজ্যের, কিন্তু এর জন্য কেন্দ্রের সাহায্য চাই৷ শরণার্থী সমস্যা সমাধানে এখন মূল করণীয় হলো... ১) উদ্বাস্তুদের বণ্টন ভবিষ্যতে সারা জার্মানিতে উদ্বাস্তুদের ভাগ করে দেওয়ার ভার নেবে কেন্দ্র, অর্থাৎ ফেডারাল সরকার৷ এ পর্যন্ত এই দায়িত্ব ছিল রাজ্যদের উপর ন্যস্ত৷ তবে বণ্টন আগের মতোই ‘‘ক্যোনিগস্টাইন ফর্মুলা'' অনুযায়ী হবে – যার ভিত্তি হলো একক রাজ্যগুলির কর থেকে আয়, ও জনসংখ্যা৷ আবেদনকারীদের অর্ধেক জার্মানিতে বসবাসের ভিসা পাবে বলে ধরে নেওয়া হচ্ছে৷ হঠাৎ এই পরিমাণ উদ্বাস্তুর আগমনে রাজ্যগুলো হিমশিম খাচ্ছে, কাজেই ফেডারাল সরকার এবার ‘‘অপেক্ষাকেন্দ্র'' সৃষ্টি করবেন, যেখান থেকে উদ্বাস্তুদের বণ্টন করা হবে৷ ২) রাজ্যগুলোকে আর্থিক সাহায্য উদ্বাস্তু খাতে ২০১৬ সালে কেন্দ্র রাজ্যগুলোকে প্রায় চারশ কোটি ইউরো দেবে৷ ১লা জানুয়ারি থেকে রাজ্যগুলি উদ্বাস্তু প্রতি মাসে ৬৭০ ইউরো পাবে৷ এছাড়া যে সব অপ্রাপ্তবয়স্ক উদ্বাস্তুরা একা এসেছেন, তাঁদের দেখাশোনার জন্য রাজ্যগুলো পাবে বাড়তি ৩৫ কোটি ইউরো৷ সামাজিক, অর্থাৎ কম রোজগারের মানুষজনের জন্য কম ভাড়ার আবাসন নির্মাণ খাতে কেন্দ্র বরাদ্দ করেছে ২০১৯ সাল অবধি প্রতিবছর ৫০ কোটি ইউরো৷ জার্মান সামরিক বাহিনীর প্রাক্তন ছাউনি ইত্যাদি ছাড়া পৌর এলাকাগুলি ভালো শর্তে অন্যান্য জায়গাজমি পাবে, যেখানে ‘সামাজিক আবাসন' নির্মাণের কাজ চলবে৷ ৩) সন্তান প্রতিপালনের ভাতা জার্মানে যাকে বলা হয় ‘বেট্রয়ুংসগেল্ড'৷ এই ভাতা বাতিল হওয়ার ফলে যে টাকা বাঁচবে, তা রাজ্যগুলোকে দেওয়া হবে বাড়তি ক্রেশ ও কিন্ডারগার্টেন ইত্যাদি সৃষ্টির জন্য৷ যা থেকে উদ্বাস্তুদের শিশুসন্তানরাও উপকৃত হবে৷ ৪) ‘‘নিরাপদ দেশ'' থেকে আগত উদ্বাস্তুরা তথাকথিত ‘‘নিরাপদ দেশ'' বলে চিহ্নিত দেশগুলির তালিকায় এবার আলবানিয়া, কসোভো ও মন্টেনিগ্রোকে যুক্ত করা হয়েছে৷ লক্ষ্য হলো: এ সব দেশ থেকে যাঁরা জার্মানিতে এসে রাজনৈতিক আশ্রয় প্রার্থনা করছেন, তাঁদের আরো তাড়াতাড়ি স্বদেশে ফেরৎ পাঠানো৷ এই সব দেশ থেকে আগত ব্যক্তিদের মধ্যে যাঁরা ২০১৫ সালের ১লা সেপ্টেম্বরের পর রাজনৈতিক আশ্রয়ের আবেদন জমা দিয়েছেন, আবেদনের মঞ্জুরি প্রক্রিয়া চলাকালীন তাঁরা জার্মানিতে কাজ করতে পারবেন না৷ আবেদন নামঞ্জুর হওয়ার পরেও এই নিষেধাজ্ঞা বজায় থাকবে৷ ৫) ‘ইন্টেগ্রেশন কোর্স' যে সব রাজনৈতিক আশ্রয়প্রার্থীদের বাস্তবিক ভিসা পাবার ভালো সম্ভাবনা রয়েছে (যেমন সিরিয়া থেকে আগত উদ্বাস্তুরা), ফেডারাল সরকারের তরফ থেকে তাঁদের জন্য ‘অন্তর্ভুক্তি পাঠক্রমের' ব্যবস্থা করা হবে৷ এই পাঠক্রমে উদ্বাস্তু বা শরণার্থীরা শিখবেন মূলত জার্মান ভাষা ও জার্মানির ইতিহাস৷ ৬) প্রাথমিক রেজিস্ট্রেশন কেন্দ্র ‘‘নিরাপদ দেশ'' থেকে আগত রাজনৈতিক আশ্রয়প্রার্থীদের তাদের আবেদনের মঞ্জুরি প্রক্রিয়া শেষ হওয়া অবধি ‘প্রাথমিক রেজিস্ট্রেশন কেন্দ্রে' বাস করতে হবে৷ অন্যান্য দেশ থেকে আগত জার্মানদের এই সব কেন্দ্রে রাখা হবে প্রথম ছ'মাসের জন্য – এ পর্যন্ত তারা তিন মাস পরেই অন্যত্র যেতে পারতেন৷ এছাড়া উদ্বাস্তুদের টাকা দেওয়ার পরিবর্তে আরো বেশি করে জিনিসপত্র, কুপন ইত্যাদি দেওয়া হবে৷ ৭) চিকিৎসা এ বছর থেকে রাজ্য সরকার উদ্বাস্তুদের জন্য ‘হেল্থ কার্ড' চালু করার সিদ্ধান্ত নিতে পারবেন, উদ্বাস্তুরা যে কার্ড নিয়ে ডাক্তারের কাছে যেতে পারবেন৷ এখনও পর্যন্ত উদ্বাস্তুদের সরকারি কার্যালয় থেকে চিরকুট নিয়ে যেতে হতো৷ হেল্থ কার্ড নিয়ে চিকিৎসার খরচ দেবেন রাজ্য সরকার, সরাসরি স্বাস্থ্য বীমা সংস্থাগুলিকে৷ ৮) মানুষ পাচারকারী মানুষ পাচারকারীদের দণ্ডের মাত্রা বাড়িয়ে কমপক্ষে তিন মাস কারাদণ্ড থেকে সর্বাধিক পাঁচ বছরের কারাদণ্ড করা হবে৷ এ পর্যন্ত মানুষ পাচারকারীরা অধিকাংশ ক্ষেত্রে জরিমানা দিয়েই পার পেত৷ জার্মানির আরো কোনো দিন বিবেচনা করা উচিত? জানিয়ে দিন নীচের ঘরে৷",
  "manualKeyPhrases" : [ "সামাজিক আবাসন", "শরণার্থী", "মানুষ পাচারকারী", "উদ্বাস্তু", "আর্থিক সাহায্য" ],
  "automaticKeyPhrases" : [ "" ]
}