{
  "docID" : 7411,
  "source" : "http://www.dw.com/",
  "lang" : "BN",
  "url" : "http://www.dw.com/bn/সমকামী-বিয়ে-এবং-একটি-শিশুর-ইতিহাস/a-17553269",
  "title" : "সমকামী বিয়ে এবং একটি শিশুর ইতিহাস",
  "date" : "10.04.2014",
  "writter" : "",
  "categories" : [ "সমাজ সংস্কৃতি" ],
  "article" : "গত মাসে যুক্তরাষ্ট্রের টেনেসি অঙ্গরাজ্যের একটি শিশু ইতিহাস রচনা করেছে৷ এমিলিয়া মারিয়া জেসটি নামের ঐ শিশুর জন্ম সনদে বাবার নামের জায়গায় এক নারীর নাম লেখা রয়েছে৷ ঐ রাজ্যের জন্য এমন ঘটনা এই প্রথম৷ শিশুটির বাবা-মা দু'জনেই নারী, অর্থাৎ সমকামী৷ তবে তাঁদের এই সম্পর্ক নিয়ে শিশুটি ভূমিষ্ঠ হওয়ার আগে থেকেই চলছে আইনি জটিলতা৷ যুক্তরাষ্ট্রের অনেক রাজ্যে সমকামী বিয়ে বৈধতা পেলেও টেনেসিতে পায়নি৷ কারণ টেনেসি বেশ রক্ষণশীল রাজ্য৷ এমনকি সেখানে এখন পর্যন্ত কেউ সমকামী বিয়ের জন্য আবেদনও করেনি৷ শিশুটির মা-বাবা ভ্যালেরিয়া টাংকো এবং সোফি জেসটি নিউ ইয়র্কে বিয়ে করেন, যেখানে সমকামী বিয়ে বৈধ৷ এরপর তাঁরা চলে আসেন টেনেসিতে৷ গত বছরের আগস্টে যখন ভ্যালেরিয়া কৃত্রিম উপায়ের অন্তঃসত্ত্বা হন, তখন টেনেসির আইন বিশ্ববিদ্যালয়ের অধ্যাপিকা রেজিনা ল্যামবার্ট-এর সঙ্গে দেখা করেন ভ্যালেরিয়া ও সোফি৷ টেনেসির আদালতে তাদের সম্পর্কের বৈধতার জন্য আবেদন করার পরামর্শ চান তারা৷ ল্যামবার্ট তাঁদের সম্পর্কের গভীরতা দেখে আকৃষ্ট হন এবং তাঁদের সাহায্যে এগিয়ে আসেন৷ এ সময় সমকামী দুই পুরুষও তাঁদের সাথে আবেদন করতে আগ্রহ প্রকাশ করেন৷ এমিলিয়ার জন্মের সাথে সাথে জন্ম সনদে যখন বাবার নামের জায়গায় সোফির নাম লেখার কথা বলা হয়, তখন হাসপাতাল কর্তৃপক্ষ তা মানতে রাজি হননি৷ পরে ল্যামবার্ট স্বাস্থ্য মন্ত্রণালয় থেকে অনুমতি চাইলে অস্থায়ীভাবে নাম লেখার অনুমতি দেয়া হয়৷ বর্তমানে তাঁদের আবেদনটির উপর টেনেসির কেন্দ্রীয় আদালতে শুনানি চলছে৷ যুক্তরাষ্ট্রের ৫০টি অঙ্গরাজ্যের মধ্যে ৩৩টি রাজ্যে সমকামী বিয়ে এখনো বৈধ নয়৷ গত চার বছরে সমকামী বিয়ের পক্ষে মত পাল্টেছেন এমন ব্যক্তিদের তালিকায় রয়েছেন যুক্তরাষ্ট্রের প্রেসিডেন্ট বারাক ওবামার নাম৷ ২০০৮ সালে নির্বাচনি প্রচারণার সময় বারাক ওবামা সমকামী বিয়ের বিপক্ষে অবস্থান নিলেও, ২০১২ সালের নির্বাচনের আগে তিনি সমকামী বিয়ের পক্ষে অবস্থান নেন৷ এপিবি/ডিজি (রয়টার্স, এপি)",
  "manualKeyPhrases" : [ "সমকামী", "বিয়ে", "ওবামা", "শিশু", "ইতিহাস", "নারী" ],
  "automaticKeyPhrases" : [ "" ]
}