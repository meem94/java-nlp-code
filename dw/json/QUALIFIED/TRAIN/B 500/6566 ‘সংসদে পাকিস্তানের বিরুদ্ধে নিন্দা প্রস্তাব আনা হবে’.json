{
  "docID" : 6566,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংসদে-পাকিস্তানের-বিরুদ্ধে-নিন্দা-প্রস্তাব-আনা-হবে/a-19255314",
  "title" : "‘সংসদে পাকিস্তানের বিরুদ্ধে নিন্দা প্রস্তাব আনা হবে’",
  "date" : "13.05.2016",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "মানবতাবিরোধী অপরাধের দায়ে জামায়াতে ইসলামীর আমীর মতিউর রহমান নিজামীর ফাঁসি কার্যকরের প্রতিবাদে পাকিস্তানের জাতীয় সংসদে নিন্দা প্রস্তাব পাশের ঘটনার জবাব দেয়া হবে৷ জানিয়েছেন বাংলাদেশের জাতীয় সংসদের চিফ হুইপ আ স ম ফিরোজ৷ তিনি জানান, বাংলাদেশের জাতীয় সংসদে আগামী বাজেট অধিবেশনেই পাকিস্তানকে কড়া জবাব দিয়ে নিন্দা প্রস্তাব পাশ হতে পারে৷ আর এই নিন্দা প্রস্তাব পাশ হতে পারে সংসদের সব দলের সম্মতিতে৷ বুধবার রাত ১২টা ১০ মিনিটে নিজামীর ফঁসি কার্যকর হয় ঢাকার কেন্দ্রীয় কারাগারে৷ এরপর বুধবারই পাকিস্তানি সংসদে নিন্দা প্রস্তাব পাশ হয়৷ সেখানে নিজামীর ফাঁসিকে ‘বিচারিক হত্যা’ বলে অভিহিত করা হয়৷ শুধু তাই নয়, এই মৃত্যুদণ্ডের ফলে পাকিস্তানে অস্থিরতা সৃষ্টি হচ্ছে বলেও মন্তব্য করা হয়৷ পাকিস্তানের পররাষ্ট্র মন্ত্রণালয়ের বিবৃতিতে বলা হয়, ‘‘নিজামী পাকিস্তানের সংবিধান রক্ষা করার চেষ্টা করেছেন, এটাই তাঁর অপরাধ৷ পাকিস্তান জামায়াতও এই মৃত্যুদণ্ডের নিন্দা জানায়৷'' বাংলাদেশের জাতীয় সংসদের চিফ হুইপ আ স ম ফিরোজ ডয়চে ভেলের প্রশ্নের জবাবে বলেন, ‘‘এর আগেও জামায়াত নেতাদের ফাঁসি কার্যকর করার পর পাকিস্তানের সংসদে নিন্দা প্রস্তাব পাশ হয়েছে৷ অডিও শুনুন 03:28 ‘পাবিস্তান কী করলো তাতে কিছু যায় আসে না, যুদ্ধাপরাধীদের বিচার চলবে’ তখন আমরা আমাদের সংসদে বিষয়টি আলোচনা করে প্রতিবাদ জানিয়েছি৷ এবারও আলোচনা হবে৷ তবে পাবিস্তান কী করলো তাতে কিছু যায় আসে না৷ সব যুদ্ধাপরাধীর বিচার অবশ্যই হবে৷'' ডয়চে ভেলে: কী ধরণের আলোচনা হবে, কিভাবে হবে? আ স ম ফিরোজ: কেউ সংসদে নোটিশ দিতে পারেন৷ সংসদ সদস্যরা পয়েন্ট অফ অর্ডারেও আলোচনা করতে পারেন৷ প্রস্তাব আসতে পারে৷ পাকিস্তানি সংসদের উত্তেজনা দেখে মনে হয়েছে যে, পাকিস্তানের প্রেতাত্মারা এখনো বাংলাদেশে আছে৷ পাকিস্তান সংসদে তো নিন্দা প্রস্তাব পাশ হয়েছে... হ্যাঁ, আমরাও শক্ত একটা কিছু করব৷ পাকিস্তান যেভাবে বাড়ছে, তাতে শক্ত কিছু একটা করতে হবে৷ যুদ্ধাপরাধীরা বিচারকে বিতর্কিত করতে চেয়েছিল, পারেনি৷ এখন তাদের সহযোগীরা নানাভাবে অপচেষ্টা চালাচ্ছে৷ কোনো নিন্দা প্রস্তাব কি আদৌ পাশ হবে? লিডার অফ দ্য হাউজ, লিডার অফ দ্য অপজিশন আছেন – তাঁদের সঙ্গে আলাপ-আলোচনা করে সিদ্ধান্ত নেয়া হবে৷ আশা করি, সংসদে সব দল মিলে পাকিস্তানের বিরুদ্ধে একটা শক্ত অবস্থান নেয়া যাবে৷ নিন্দা প্রস্তাব পাশ করা যাবে৷ প্রসঙ্গত, গত ৫ মে জাতীয় সংসদের অধিবেশন শেষ হয়েছে৷ আগামী ১ জুন বাজেট অধিবেশন বসবে৷ চিফ হুইপ জানান, বাজেট অধিবেশনে সাধারণত অন্য বিষয় নিয়ে আলোচনার সুযোগ কম থাকে৷ কিন্তু এবার অবশ্যই সংসদে পাকিস্তানের ঔদ্ধত্বের জবাব দেয়া হবে৷ সত্যিই কি বাজেট অধিবেশনে বাংলাদেশ সরকার নিন্দা প্রস্তাব পাশ করবে? লিখুন নীচের ঘরে৷",
  "manualKeyPhrases" : [ "বাংলাদেশ", "পাকিস্তান", "সংসদ", "চিফ হুইপ", "নিন্দা", "ফাঁসি", "প্রস্তাব", "আ স ম ফিরোজ" ],
  "automaticKeyPhrases" : [ "" ]
}