{
  "docID" : 7053,
  "source" : "http://www.dw.com/",
  "lang" : "BN",
  "url" : "http://www.dw.com/bn/যত-খুশি-খান-তারপরও-স্লিম-থাকুন/a-16879073",
  "title" : "যত খুশি খান, তারপরও স্লিম থাকুন",
  "date" : "14.06.2013",
  "writter" : "",
  "categories" : [ "বিজ্ঞান পরিবেশ" ],
  "article" : "বেশি খেলে মোটা হবেন৷ ভাত, রুটি কম খাবেন৷ মেদ কমাতে এমন পরামর্শ শুনে শুনে মেনেও আসছেন অনেকে? এবার ভুলে যান৷ সব কিছু পেট পুরে খেয়েও কিন্তু মেদ কমানো, উচ্চ রক্তচাপ, হৃদরোগ বা ডায়াবেটিস কমানো সম্ভব! প্রমাণ চান? ব্রিটেন আর যুক্তরাষ্ট্রের অনেকে হাতে হাতে প্রমাণ পেয়ে গেছেন৷ এমন চমকে দেয়া নিয়মে মেদ কমানোর কথা যে বইয়ে লেখা, সেটা তাই বিক্রি হচ্ছে মুড়ি-মুড়কির মতো৷ কীভাবে বেশি খেয়েও সুস্থ এবং সুন্দর থাকবেন – শুধু এই কথা বুঝিয়ে লেখা বই, ‘দ্য ফাস্ট ডায়েট' তাই বেস্টসেলার৷ চাহিদা এত বেশি যে এ বছর বারো বারেরও বেশি পু্নর্মুদ্রণ হয়েছে বইটির! অথচ যাঁদের এমন বই রচনার মূল কৃতিত্ব তাঁদের কেউ লেখকই নন৷ মাইকেল মোসলে ব্রিটেনের সাংবাদিক৷ টেলিভিশনে চিকিৎসা বিষয়ক অনুষ্ঠান নিয়ে কাজ করেন৷ বিবিসির জন্য ‘ইট, ফাস্ট, লিভ লঙ্গার' নামের একটা অনুষ্ঠান করে সাড়া জাগিয়েছেন৷ তবে অনুষ্ঠান শুরুর আগের ঘটনাটাই আসল৷ হঠাৎ তাঁর কোলেস্টেরল খুব বেশি এবং ডায়াবেটিস আছে জেনে বড় ভাবনায় পড়েছিলেন৷ ভাবনা দূর করতেই বেছে নেন অদ্ভুত এক খাদ্যতালিকা৷ সহজ নিয়ম৷ পাঁচ দিন ভরপেট খেয়ে যান, বাকি দু'দিন শুধু কম খাওয়া৷ কম বলতে প্রায় না খাওয়ার মতোই৷ মাত্র ৬০০ ক্যালরি খেলেই হবে দিনের কোনো এক সময়ে৷ বাকি পাঁচদিন কার্বোহাইড্রেট, গরুর মাংশ, খাশির মাংশ কিছুতেই মানা নেই৷ অবাক কাণ্ড, এ নিয়মে চলেই মোসলে দেখলেন তিন মাসে তাঁর ৮ কেজি ওজন কমেছে, ব্লাড সুগারও একেবারে নিয়ন্ত্রণে! সেই নিয়মের কথাই মোসলে জানিয়েছিলেন ‘ইট, ফাস্ট, লিভ লঙ্গার' অনুষ্ঠানে৷ তারপর অনুষ্ঠান এত জনপ্রিয় হলো যে একটা পর্যায়ে ‘দ্য ফাস্ট ডায়েট' নামে একটা বই লিখে ফেললেন৷ লেখায় তাঁকে সহায়তা করেছেন সাংবাদিক মিমি স্পেন্সার৷ কাটতি কেমন তা তো বলাই হয়েছে৷ মেদ নিয়ে, হৃদরোগ, উচ্চ রক্তচাপ এবং ডায়াবেটিস নিয়ে দুশ্চিন্তা থাকলে বইটি পড়ে নেমে পড়ুন চিন্তা দূর করার কাজে৷ এসিবি/ডিজি (রয়টার্স)",
  "manualKeyPhrases" : [ "হৃদরোগ", "কার্বোহাইড্রেট", "উচ্চ রক্তচাপ", "ডায়েট", "ডায়াবেটিস" ],
  "automaticKeyPhrases" : [ "" ]
}