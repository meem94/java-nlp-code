{
  "docID" : 8282,
  "source" : "http://www.dw.com/",
  "lang" : "BN",
  "url" : "http://www.dw.com/bn/পৃথিবী-থেকে-মাত্র-২৫-ট্রিলিয়ন-মাইল-দূরে/a-19183777",
  "title" : "পৃথিবী থেকে মাত্র ২৫ ট্রিলিয়ন মাইল দূরে...",
  "date" : "13.04.2016",
  "writter" : "",
  "categories" : [ "বিশ্ব" ],
  "article" : "ঠিক ঐখানে আলফা সেন্টরি-র অবস্থান৷ পৃথিবীর সবচেয়ে কাছের তারকাপুঞ্জ এটি৷ গবেষণার জন্য সেখানে যান পাঠাতে চান বিজ্ঞানীরা৷ জানতে চান সেখানে কোনো প্রাণের অস্তিত্ব আছে কি না৷ এমনই এক পরিকল্পনার কথা মঙ্গলবার জানালেন রাশিয়ান বিলিওনেয়ার ইউরি মিলনার৷ সঙ্গে ছিলেন ব্রিটিশ কসমোলজিস্ট স্টিফেন হকিং৷ তাঁরা দু’জন যে পরিকল্পনার কথা জানান সেটি বাস্তবায়ন সম্ভব কি না তা নিয়ে গত একবছর ধরে কাজ করছিলেন একদল বিজ্ঞানী৷ তাঁদের দলটির নাম ‘ব্রেকথ্রু স্টারশট'৷ আলফা সেন্টরিতে পাঠানোর জন্য খুবই হালকা এক ধরণের যান তৈরি করবেন এই বিজ্ঞানীরা৷ একে তাঁরা ‘ন্যানোক্র্যাফট' বলে ডাকছেন৷ এই যান প্রতি সেকেন্ডে ৬০ হাজার কিলোমিটার গতিতে মহাকাশে এক জায়গা থেকে আরেক জায়গায় যাবে৷ এই গতিতে যানটির আলফা সেন্টরিতে পৌঁছতে সময় লাগবে ২০ বছর৷ বর্তমানে যেসব যান আছে তা দিয়ে এই পথ পাড়ি দিতে সময় লাগবে ৩০ হাজার বছর৷ বেশ কয়েকটি ন্যানোক্র্যাফট তৈরি করবেন বিজ্ঞানীরা৷ মিলনার বলেন, পরিকল্পনা বাস্তবায়নের কাজ শুরু করতে তিনি ১০০ মিলিয়ন ডলার দেবেন৷ তবে পরিকল্পনাটি পুরো বাস্তবায়নে ১০ বিলিয়ন ডলারের মতো প্রয়োজন হতে পারে৷ এক্ষেত্রে বিজ্ঞানীদের বেশি কিছু সমস্যার সমাধান করতে হবে৷ প্রকল্পের সঙ্গে জড়িত হওয়ার কারণ প্রসঙ্গে হকিং বলেন, ‘‘...কারণ আমরা মানুষ এবং আমাদের স্বভাব হচ্ছে উড়ে বেড়ানো৷'' ফোর্বস ম্যাগাজিনের হিসাবে মিলনারের সম্পদের পরিমাণ ২.৯ বিলিয়ন ডলার৷ তিনি ফেসবুকের অন্যতম বিনিয়োগকারী৷ ফেসবুকের মার্ক জাকারবার্গও (বানানভেদে সাকারবার্গ) এই পরিকল্পনার সঙ্গে যুক্ত হয়েছেন৷ এর আগে গতবছর জুলাইতে মিলনারের আরেকটি প্রকল্পে জড়িত হয়েছিলেন হকিং৷ এর মাধ্যমে বুদ্ধিমান এক্সট্রাটেরেস্ট্রিয়াল প্রাণের সন্ধান করা হচ্ছে৷ জেডএইচ/এসিবি (এএফপি, এপি)",
  "manualKeyPhrases" : [ "আলফা সেন্টরি", "স্টিফেন হকিং", "সাকারবার্গ", "তারকাপুঞ্জ", "ইউরি মিলনার" ],
  "automaticKeyPhrases" : [ "" ]
}