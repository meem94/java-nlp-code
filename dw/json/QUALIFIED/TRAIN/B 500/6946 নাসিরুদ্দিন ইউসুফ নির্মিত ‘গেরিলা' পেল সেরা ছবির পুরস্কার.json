{
  "docID" : 6946,
  "source" : "http://www.dw.com/",
  "lang" : "BN",
  "url" : "http://www.dw.com/bn/নাসিরুদ্দিন-ইউসুফ-নির্মিত-গেরিলা-পেল-সেরা-ছবির-পুরস্কার/a-15539681",
  "title" : "নাসিরুদ্দিন ইউসুফ নির্মিত ‘গেরিলা' পেল সেরা ছবির পুরস্কার",
  "date" : "18.11.2011",
  "writter" : "",
  "categories" : [ "বিনোদন" ],
  "article" : "বাংলাদেশের মুক্তিযুদ্ধের উপর নির্মীত চলচ্চিত্র, নাসিরুদ্দিন ইউসুফ পরিচালিত গেরিলা সেরা ছবির পুরস্কার পেল ১৭-তম কলকাতা আন্তর্জাতিক চলচ্চিত্র উৎসবে৷ বৃহস্পতিবার ছিল আট দিনের এই উৎসবের শেষ দিন৷ বাংলা চলচ্চিত্রের দিকপালেরা, পরিচালক থেকে শুরু করে সুরকার, গীতিকার, কণ্ঠশিল্পী এবং অবশ্যই বাংলার অভিনেতা-অভিনেত্রীরা, শুধু বাংলা নয়, সারা ভারতের চলচ্চিত্রশিল্পে নিজেদের প্রতিভার স্বাক্ষর রেখেছেন৷ ১৭তম কলকাতা আন্তর্জাতিক চলচ্চিত্র উৎসবের সমাপ্তি অনুষ্ঠানে এঁদের প্রতি শ্রদ্ধার্ঘ জানানো হল, এঁদেরই নানা কাজের খণ্ডচিত্রের এক চমৎকার কোলাজে সাজানো একটি তথ্যচিত্রের মাধ্যমে৷ সঙ্গে বাজল পুরনো দিনের সাড়া জাগানো সব সিনেমার গান, যাঁর সঙ্গে নাচলেন আজকের বাংলা চলচ্চিত্র শিল্পের সঙ্গে যুক্ত শিল্পীরা৷ মুখ্যমন্ত্রী মমতা বন্দ্যোপাধ্যায়ের সরকারের তথ্য-সংস্কৃতি দফতর বুঝিয়ে দিল, কলকাতা আন্তর্জাতিক চলচ্চিত্র উৎসবকে তার গুরুগম্ভীর পরিবেশ থেকে বের করে এনে সব অর্থেই আমজনতার উৎসব করে তুলতে চান তাঁরা৷ এই সাংস্কৃতিক অনুষ্ঠানের কিছুক্ষণ আগেই মুখ্যমন্ত্রী মমতা বন্দ্যোপাধ্যায় তাঁর ভাষণে জানিয়ে দিয়েছেন, প্রথা ভেঙে এবারের উৎসবের উদ্বোধনী অনুষ্ঠান নেতাজি ইন্ডোর স্টেডিয়ামে যে করা হয়েছিল, আগামী বার থেকে সেটাই প্রথা হতে চলেছে৷ তিনি বলেন, এবার ইন্ডোর স্টেডিয়ামে উদ্বোধনী অনুষ্ঠান করায় চার-পাঁচ হাজার লোক এক সঙ্গে অনুষ্ঠান দেখতে পেয়েছিলেন৷ সে জন্য আগামী বছর সাত দিনই ওখানে চলচ্চিত্র উৎসবের শো থাকবে যাতে পাঁচ-দশ হাজার লোক দেখার সুযোগ পান৷ এশীয় সিনেমার প্রসারের জন্য চালু করা নেটপ্যাক পুরস্কার এ বছর প্রথমবার দেওয়া হল উৎসবের সেরা ছবি হিসেবে নির্বাচিত বাংলাদেশের মুক্তিযুদ্ধের উপর নির্মিত, নাসিরুদ্দিন ইউসুফ পরিচালিত ছবি ‘গেরিলা'-কে৷ সে প্রসঙ্গে মুখ্যমন্ত্রী বললেন, নেটপ্যাক এ বছরই প্রথম পুরস্কার চালু করেছে৷ বাংলাদেশ সেই পুরস্কার পাওয়ায় তিনি খুব খুশি৷ আমার সোনার বাংলা আমি তোমায় ভালবাসি – এই গান পশ্চিমবঙ্গেও সবার খুব প্রিয় গান৷ বাংলাদেশে মুক্তিযুদ্ধের সময় যখন এই গান হতো, এপারের মানুষরাও তখন গলা মেলাতেন৷ চলচ্চিত্র উৎসবের শেষদিনে রাজনৈতিক ওরা-আমরা বিভেদ ঘুচিয়ে মুখ্যমন্ত্রীর পাশেই বসলেন পূর্বতন বামপন্থী সরকারের ঘনিষ্ঠ বলে পরিচিত অভিনেতা সৌমিত্র চট্টোপাধ্যায়৷ খোলা মনে সার্টিফিকেটও দিলেন এবারের উৎসবকে৷ বললেন, উৎসবের সমাপ্তি অনুষ্ঠানে হাজির থাকতে পেরে তিনি খুব আনন্দিত৷ প্রতিবারের মত এবারও সাধারণ মানুষের উৎসাহে, উদ্যোগে এই উৎসব হল জানতে পেরে তিনি খুব খুশি৷ মুখ্যমন্ত্রী মমতা বন্দ্যোপাধ্যায় জানিয়েছেন, শুধু কলকাতা নয়, এবার চলচ্চিত্র উৎসব হবে শিলিগুড়িতেও৷ কমনওয়েলথ দেশগুলির সম্মিলিত চলচ্চিত্র উৎসব পশ্চিমবঙ্গে করার ভাবনাও তাঁর আছে বলে মুখ্যমন্ত্রী জানান৷ প্রতিবেদন: শীর্ষ বন্দ্যোপাধ্যায় সম্পাদনা: আব্দুল্লাহ আল-ফারূক",
  "manualKeyPhrases" : [ "কলকাতা", "বাংলাদেশ", "উৎসব", "নাসিরুদ্দিন", "গেরিলা", "চলচ্চিত্র", "ছবি", "ইউসুফ", "সেরা", "পুরস্কার", "আন্তর্জাতিক" ],
  "automaticKeyPhrases" : [ "" ]
}