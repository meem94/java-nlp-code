{
  "docID" : 7205,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাচ্চাদের-পোশাকে-বিষাক্ত-রাসায়নিক-পদার্থ/a-17402754",
  "title" : "বাচ্চাদের পোশাকে বিষাক্ত রাসায়নিক পদার্থ",
  "date" : "03.02.2014",
  "writter" : "সোনিয়া আঙ্গেলিকা ডিন / আরবি",
  "categories" : [ "স্বাস্থ্য" ],
  "article" : "পরিবেশবাদী সংগঠন গ্রিনপিস বাচ্চাদের তৈরি পোশাকে বিপজ্জনক রাসায়নিক পদার্থ খুঁজে পেয়েছে৷ এতে রয়েছে বিভিন্ন দামের জামাকাপড়৷ এ সব বিষাক্ত দ্রব্য ও তার ক্ষতিকর প্রভাব নিয়ে গবেষণা করছেন বিশেষজ্ঞরা৷ গ্রিনপিসের সদস্যরা পরীক্ষা-নিরীক্ষার জন্য বাচ্চাদের ৮২টি জামাকাপড় কেনেন৷ এ জন্য সংগঠনের কর্মীরা ২৫ দেশের বিভিন্ন দোকানে যান৷ এর মধ্যে ১২টি নামি কোম্পানিও ছিল৷ কিছু রাসায়নিক পদার্থের অস্তিত্ব খুঁজে পাওয়া গিয়েছে ল্যাবরেটরির পরীক্ষার ফলাফলে পরিবেশরক্ষাকারীরা কিছু রাসায়নিক পদার্থের অস্তিত্ব খুঁজে পেয়েছেন৷ ‘‘বিষাক্ত পদার্থের বিশেষজ্ঞরা অবশ্য মনে করেন, পোশাক-আশাকে যে পরিমাণ বিষাক্ত রাসায়নিক বস্তু পাওয়া গিয়েছে, তা সাথে সাথে ভীষণ কোনো ঝুঁকি বয়ে আনে না৷'' জানান গ্রিনপিসের মানফ্রেড সামটেন ডয়চে ভেলের সঙ্গে এক সাক্ষাৎকারে৷ তবে মা-বাবাকে বাচ্চাদের জামাকাপড় কেনার ব্যাপারে সতর্ক থাকার পরামর্শ দেন তিনি৷ বিষাক্ত পদার্থ আজকাল সব কাপড়চোপড় তৈরিতেই ব্যবহার করা হয়৷ অবশ্য যারা পোশাক তৈরি করেন তাঁদের জন্য বিপদটা বেশি৷ রঙ, বুনন ও সেলাইয়ের কারখানাগুলির শ্রমিকদের প্রতিদিন এই সব বিষাক্ত পদার্থের সংস্পর্শে আসতে হয়৷ তাঁদের এ ক্ষেত্রে বেশি সতর্ক থাকা উচিত৷ কেনা পোশাকগুলিতে যে সব রাসায়নিক দ্রব্য ব্যবহার করা হয়েছে, তার কয়েকটি নিয়ে পরীক্ষা নিরীক্ষা করেছে গ্রিনপিস৷ কয়েকটি দৃষ্টান্ত: ফেথালেটিস বা ফেথালিক অ্যাসিড-এর কথাই ধরা যাক৷ এই পদার্থ প্লাস্টিক নরম করার কাজে ব্যবহার করা হয়৷ এর ফলে দেহে হরমোনের ভারসাম্য নষ্ট হতে পারে৷ প্রজনন ক্ষমতা ক্ষতিগ্রস্ত করতে পারে৷ জন্মগত ত্রুটিবিচ্যুতি দেখা দিতে পারে৷ স্তন ক্যানসারের ঝুঁকিও বাড়তে পারে৷ প্রাকৃতিক বা জৈবিক উপায় এটি কমে যেতে পারে৷ কিন্তু এজন্য এত দীর্ঘ সময় লাগে যে, ততদিনে এই পদার্থ শরীর শোষণ করে নেয়৷ আছে ননাইলফেনল এথক্সিলেটেস বা এনপিই নামের পদার্থ৷ এই পদার্থ দিয়ে কাপড়চোপড় রং করার পর ধোয়া হয়৷ এটিও হরমোন সিস্টেমকে উল্টাপাল্টা করে দিতে পারে৷ এই দ্রব্যকে জৈবিক উপায়ে দূর করা যায় না৷ এটি জীবিত অর্গানিজমের টিসুতে ঢুকতে পারে৷ জলাশয়ের জীবজন্তুর জন্য এই পদার্থ অত্যন্ত ক্ষতিকর৷ এশিয়ায় বিষয়টিকে উপেক্ষা করা হলেও ইউরোপের নর্দমার পানিতে যাতে এই পদার্থ না ঢোকে সেদিকে সতর্ক দৃষ্টি রাখা হয়৷ এ জন্য বিশেষ নীতিমালাও রয়েছে৷ কিন্তু ওয়াশিং মেশিনে কাপড়চোপড় ধোয়া হলে ময়লা পানির সঙ্গে এই বিষাক্ত পদার্থও নর্দমায় ঢুকে পড়ে৷ রেনকোট ও জুতাতে এই পদার্থের অস্তিত্ব পিএফসি জাতীয় রাসায়নিক পদার্থও বেশ বিপজ্জনক৷ রেনকোট ও জুতাতে পাওয়া গিয়েছে এই পদার্থ৷ এমনকি সাঁতারের পোশাকেও এই দ্রব্যের অস্তিত্ব খুঁজে পেয়েছে গ্রিনপিস৷ ‘‘হয়তো বা এই পোশাকে মানুষ তাড়াতাড়ি সাঁতার কাটতে পারে৷'' বলেন সানটেন৷ পিএফসি অর্গানিজমে ঢুকতে পারে৷ দীর্ঘদিন টিকে থাকতে পারে৷ সারা বিশ্বে বিস্তৃতও হতে পারে৷ মেরু ভালুক ও পেঙ্গুইনের যকৃতে এই পদার্থের অস্তিত্ব পাওয়া গিয়েছে৷ অর্থাৎ উত্তর ও দক্ষিণ মেরু পর্যন্ত ছড়িয়েছে এটি, বলেন সানটেন৷ পরিবেশের ওপর এর কী ধরনের প্রভাব পড়তে পারে, তার সবকিছু এখনও জানা যায়নি৷ পরিবেশবাদীরা মনে করেন, এর ফলে ক্যানসার ও কিডনির অসুখ বিসুখ হতে পারে৷ ইউরোপীয় ইউনিয়ন বাচ্চাদের খেলনায় রাসায়নিক দ্রব্যের ব্যবহারের ক্ষেত্রে কঠোর নীতিমালা জারি করেছে৷ অবশ্য বাচ্চাদের পোশাকের ক্ষেত্রে এই আইন প্রযোজ্য নয়৷ গ্রিনপিসের রিপোর্টের প্রতিক্রিয়ায় সংশ্লিষ্ট প্রতিষ্ঠানগুলি জানিয়েছে তাদের পণ্যে উল্লিখিত দ্রব্যের পরিমাণ এত কম থাকে যে স্বাস্থ্যের জন্য তা ক্ষতিকর নয়৷ অন্যান্য প্রতিষ্ঠান বিষয়টি নিয়ে চিন্তাভাবনা করবে বলে জানিয়েছে৷",
  "manualKeyPhrases" : [ "পোশাক", "পদার্থ", "গ্রিনপিস", "বিষাক্ত", "রাসায়নিক" ],
  "automaticKeyPhrases" : [ "" ]
}