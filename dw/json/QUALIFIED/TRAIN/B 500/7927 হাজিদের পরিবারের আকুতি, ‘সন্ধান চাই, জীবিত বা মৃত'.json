{
  "docID" : 7927,
  "source" : "http://www.dw.com/",
  "lang" : "BN",
  "url" : "http://www.dw.com/bn/হাজিদের-পরিবারের-আকুতি-সন্ধান-চাই-জীবিত-বা-মৃত/a-18780561",
  "title" : "হাজিদের পরিবারের আকুতি, ‘সন্ধান চাই, জীবিত বা মৃত'",
  "date" : "14.10.2015",
  "writter" : "",
  "categories" : [ "বাংলাদেশ" ],
  "article" : "এখনো আসছে দুঃসংবাদ৷ কোনো কোনো পরিবারে হজ করতে গিয়ে প্রাণ হারানো স্বজনের জন্য চলছে মাতম, অনেক পরিবার আবার উৎকণ্ঠা নিয়ে করছে স্বজনকে ফিরে পাওয়ার অপেক্ষা৷ আর কত শোক সংবাদ? আর কত অপেক্ষা? এই প্রশ্নগুলোই বারবার উঁকি দিচ্ছে সবার মনে৷ ২৪শে সেপ্টেম্বর সৌদি আরবের মিনায় মর্মান্তিক এক দুর্ঘটনা ঘটে৷ সেদিন থেকেই হজ করতে যাওয়া বাংলাদেশিদের পরিবারগুলোতে শুরু হয়েছিল দুশ্চিন্তা, উৎকণ্ঠা৷ যেসব পরিবার স্বজনকে ফিরে পেয়েছে তাদের মাঝে স্বস্তি ফিরলেই অনেকেরই উৎকণ্ঠা এখনো শেষ হয়নি৷ অনেকে আবার ডুবেছে স্বজনকে চিরতরে হারানোর শোকে৷ এ পর্যন্ত ৯২ জন বাংলাদেশির মৃত্যুর খবর পাওয়া গেছে৷ নিখোঁজ রয়েছেন ৮০ জন৷ নিখোঁজদের জন্য এখন ব্যাকুলভাবে অপেক্ষা করছেন তাঁদের পরিবারের সদস্যরা৷ স্বজনকে জীবিত ফিরে পাওয়ার আশা ছেড়ে দিয়ে কেউ কেউ বলছেন, ‘‘সন্ধান চাই, জীবিত অথবা মৃত৷'' মিনা থেকে কোনো খবর আসছে না বলে অনেকেই খুব হতাশ এবং দুশ্চিন্তাগ্রস্ত৷ যাঁরা জীবিত ফিরে এসেছেন, তাঁদের বর্ণনায় উঠে এসেছে সেদিনের ভয়াবহ বিপর্যয়ের কথা৷ বিপর্যয়ের জন্য মূলত সৌদি আরব সরকারের অব্যবস্থাপনা এবং ব্যবসায়িক মনোভাবকেই দায়ী করেছেন অনেকে৷ গাইবান্ধার এক হাজি বলেছেন, ‘‘ওই দিন সৌদি বাদশাহর এক ছেলে আর্মি নিয়ে এলো পাথর মারার জন্য৷ তখন সব হাজিকে আটকে দেওয়া হয়৷ লাখ লাখ হাজি তখন দলে দলে অপেক্ষা করতে শুরু করেন৷ বাদশার ছেলে যাওয়ার পর রাস্তা খুলে দিলে হাজিদের ঢল নামে৷ আর তাতেই ঘটে দুর্ঘটনা৷ বাদশার ছেলে ওই দিন না গেলে এ ঘটনা ঘটতো না৷'' তবে কেউ কেউ বলেছেন জন্ম-মৃত্যু আল্লাহর হাতে, তাই সৌদি আরবকে দোষারোপ করা ঠিক নয়৷ সংকলন: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "হজ", "সৌদি আরব", "মিনা", "দুশ্চিন্তা", "সন্ধান চাই", "দায়ী", "নিখোঁজ", "জীবিত অথবা মৃত", "হাজি" ],
  "automaticKeyPhrases" : [ "" ]
}