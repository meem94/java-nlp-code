{
  "docID" : 8109,
  "source" : "http://www.dw.com/",
  "lang" : "BN",
  "url" : "http://www.dw.com/bn/জ্বালানি-ছাড়াই-আকাশে-ঘোরাঘুরি/a-16728703",
  "title" : "জ্বালানি ছাড়াই আকাশে ঘোরাঘুরি",
  "date" : "09.04.2013",
  "writter" : "Sanjiv Burman",
  "categories" : [ "বিজ্ঞান পরিবেশ" ],
  "article" : "কোনো জ্বালানি খরচ না করেই যুক্তরাষ্ট্রের এক প্রান্ত থেকে আরেক প্রান্তে উড়ে যাওয়ার পরিকল্পনা করছে ‘সোলার ইমপালস’ - সৌরচালিত বিমানের একটি প্রকল্প এটি৷ সুইজারল্যান্ড ভিত্তিক এই প্রকল্পের মূল উদ্যোক্তা ব্যার্ট্রান্ড পিকার৷ তাঁর সঙ্গে রয়েছেন অন্দ্রেঁ বোরশবার্গ৷ এই বোরশবার্গই চালাবেন বিমানটি৷ পরিকল্পনা অনুযায়ী আগামী মাসের প্রথম দিকে সান ফ্রান্সিসকো থেকে যাত্রা শুরু করবে এই সৌরচালিত বিমান৷ প্রায় দুই মাস পর সেটি নিউইয়র্কের জন এফ কেনেডি বিমানবন্দরে নামবে৷ এর মধ্যে ফিনিক্স, ডালাস, ওয়াশিংটন সহ আরও একটি শহরে যাত্রাবিরতি করবে বিমানটি৷ এর আগে গত বছরের জুন মাসে সৌরচালিত এই বিমানটি স্পেন থেকে মরক্কো যায়৷ সেটাই ছিল প্রথম আন্তঃ মহাদেশীয় যাত্রা৷ সোলার ইমপালস প্রকল্পের মূল লক্ষ্য বিশ্বভ্রমণ৷ ২০১৫ সালে সেটা পূরণের পরিকল্পনা করা হয়েছে৷ এই লক্ষ্যে ২০০৩ সালে দশ বছরের জন্য ৯০ মিলিয়ন ইউরো বাজেট নিয়ে কাজ শুরু হয়৷ ২০০৯ সালে প্রথমবারের মতো সৌরচালিত একটি পরীক্ষামূলক বিমান উড়তে সক্ষম হয়৷ তখন ভূমি থেকে এক মিটার উঁচু দিয়ে প্রায় সাড়ে তিনশো মিটার এলাকা পাড়ি দেয় বিমানটি৷ জাম্বো জেটের মতো দীর্ঘ পাখা বিশিষ্ট এই বিমানে প্রায় ১২ হাজার সৌরকোষ লাগানো রয়েছে৷ দিনের বেলায় এগুলো আলো সঞ্চয় করে রাখে, যেন রাতের বেলায় তা দিয়ে ব্যাটারি চার্জ করা যায়৷ সৌরচালিত এই বিমানে দীর্ঘ পাখা থাকলেও ওজনে সেটা একটি ছোট গাড়ির সমান মাত্র৷ আপাতত বিশেষ এই বিমানের যাত্রী বলতে শুধু একজন পাইলট হলেও ভবিষ্যতে যেন সৌরচালিত বিমান যাত্রী বহন করতে পারে সেই স্বপ্ন দেখেন সোলার ইমপালস প্রকল্পের প্রধান পিকার৷ তিনি বলেন, বর্তমানে মাত্র এক ঘণ্টায় এক বিলিয়ন টন তেল ব্যবহৃত হচ্ছে৷ এভাবে চলতে থাকলে একদিন সমস্ত জ্বালানি ফুরিয়ে যাবে৷ জেডএইচ / এসবি (রয়টার্স)",
  "manualKeyPhrases" : [ "জ্বালানি", "খরচ", "ফিনিক্স", "ওয়াশিংটন", "বিমান", "সুইজারল্যান্ড" ],
  "automaticKeyPhrases" : [ "" ]
}