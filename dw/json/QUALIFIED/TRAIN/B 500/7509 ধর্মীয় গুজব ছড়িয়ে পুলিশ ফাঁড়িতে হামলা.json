{
  "docID" : 7509,
  "source" : "http://www.dw.com/",
  "lang" : "BN",
  "url" : "http://www.dw.com/bn/ধর্মীয়-গুজব-ছড়িয়ে-পুলিশ-ফাঁড়িতে-হামলা/a-16642506",
  "title" : "ধর্মীয় গুজব ছড়িয়ে পুলিশ ফাঁড়িতে হামলা",
  "date" : "03.03.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "ধর্মীয় গুজব ছড়িয়ে বগুড়ার থানা ও পুলিশ ফাঁড়িতে হামলা চালানো হয়েছে৷ সেখানে নিহত হয়েছে চারজন৷ আর পুলিশকে চারদিক থেকে আটকে কুপিয়ে আহত করা হয়েছে খুলনায়৷ সারাদেশে জামায়াতের ৪৮ ঘন্টা হরতালের প্রথম দিনে এক পুলিশ সদস্যসহ ১৬ জন নিহত হওয়ার খবর পাওয়া গেছে৷ পুলিশ এজন্য জামায়াত শিবিরকে দায়ী করেছে৷ আর বগুড়ার শাহজাহানপুর থানায় সেনা মোতায়েন করা হয়েছে৷ আতংক ছড়িয়ে পড়েছে সারা দেশে৷ রবিবার সকালেই বগুড়ার শাহজাহানপুর থানায় হামলা চালান হয়৷ হামলা চলে বগুড়ার আরো চারটি পুলিশ ফাঁড়িতে৷ হরতাল সমর্থকরা লাঠিসোটা এবং দেশীয় অস্ত্র নিয়ে এই হামলা চালায়৷ পুলিশ হামলা ঠোকাতে পাল্টা ব্যবস্থা হিসেবে গুলি এবং টিয়ার গ্যাস ছোড়ে৷ এতে ঐসব এলাকা রণক্ষেত্রে পরিণত হয়৷ সংঘর্ষে মোট চারজন নিহত হন৷ এদিকে বগুড়ার পুলিশ সুপার সৈয়দ আবু সায়েম জানান পরিকল্পিতভাবে গুজব ছড়িয়ে জামায়াত-শিবিরের কর্মীরা স্থানীয় লোকজনকে জড়ো করে থানা ও পুলিশ ফাঁড়িতে হামলা চালায়৷ তারা ভোর রাত থেকেই মাইকে প্রচার করে যে ‘যুদ্ধাপরাধ মামলায় ফাঁসির দণ্ডপ্রাপ্ত মাওলানা দেলোয়ার হোসেন সাঈদীকে চাঁদের মধ্যে দেখা গেছে৷' আর তারা এই গুজব ছড়িয়ে লোকজনকে জড়ো করে হামলা চালায়৷ এছাড়া জয়পুরহাট, রাজশাহী , সাতক্ষীরা, ঝিনাইদহ এবং খুলনায় পুলিশের ওপর আক্রমণ এবং  সংঘর্ষের ঘটনায় এক পুলিশসহ ১২ জন নিহত হয়েছেন৷ খুলনায় জামায়াত-শিবিরের কর্মীরা ৫ পুলিশ সদস্যকে আটক করে ধারালো অস্ত্র দিয়ে কুপিয়ে আহত করার খবর পাওয়া গেছে৷ আহত পুলিশ সদস্যরা জানান সেই ভয়াবহ নির্মমতার কথা৷ স্বরাষ্ট্রমন্ত্রী ড. মহীউদ্দিন খান আলমগীর অবশ্য দাবি করেছেন পরস্থিতি সরকারের নিয়ন্ত্রণে আছে৷ এদিকে শোলাকিয়ার ইমাম এবং বিশিষ্ট ইসলামি চিন্তাবিদ মাওলানা ফরিদউদ্দিন মাসউদ ডয়চে ভেলেকে বলেছেন চাঁদে সাঈদীকে দেখা গেছে এটি গুজব৷ এই গুজব উদ্দেশ্যমূলকভাবে ছড়ানো হয়েছে৷ আর ইসলামে এর কোন ভিত্তি নেই৷ তিনি ধর্মপ্রাণ মুসলমানদের এই গুজবে কান না দেয়ার আহ্বান জানিয়েছেন৷ আরো সংঘাত আর সংঘর্ষের আশঙ্কায় সারা দেশে আতংক ছড়িয়ে পড়েছে৷ আর নানা ধরনের গুজব ছড়ানো হচ্ছে৷ তা'তে পরিস্থিতি আরো ঘোলা হচ্ছে৷",
  "manualKeyPhrases" : [ "হামলা", "জামায়াত", "পুলিশ", "গুজব", "ধর্মীয়", "হরতাল" ],
  "automaticKeyPhrases" : [ "" ]
}