{
  "docID" : 8071,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্লু-কার্ড-নিয়ে-জার্মানিতে-আসছেন-বিদেশি-কর্মীরা/a-16370637",
  "title" : "‘ব্লু কার্ড’ নিয়ে জার্মানিতে আসছেন বিদেশি কর্মীরা",
  "date" : "11.11.2012",
  "writter" : "",
  "categories" : [ "আবিষ্কার করুন জার্মানি" ],
  "article" : "জার্মানির শিল্প ও বাণিজ্য জগত প্রায় প্রতি দিনই পারদর্শী কর্মীর অভাবের অভিযোগ করে৷ সেই অভাব মেটাতে ‘ব্লু কার্ড’এর মাধ্যমে ইউরোপের বাইরে থেকে বিদেশি কর্মী আনার ব্যবস্থা করা হয়েছে৷ সুবর্ণ সুযোগ ‘‘আমার নাম দৌতামেত রেইয়েপভ৷ আমি দু'মাস ধরে জার্মানিতে আছি৷ আমি জার্মানিকে ভালোবাসি৷'' ব্যস, ৩০ বছর বয়স্ক তুর্কমেনিস্তানের এই ইঞ্জিনিয়ার জার্মান ভাষায় এ ছাড়া অন্য কিছু বলতে পারেন না৷ গত অগাস্ট মাসে তিনি সবে জার্মানির হামবুর্গ শহরে এসেছেন৷ জার্মানির বিশাল জ্বালানি কোম্পানি আরডাব্লুই'তে চাকরি করছেন৷ বাকি কথা ইংরাজি ভাষায় বললেন, ‘‘কোম্পানি তুর্কমেনিস্তানে এক গবেষণা প্রকল্প চালাচ্ছে৷ আমি ভাবলাম, সেখানে কাজ করতে পারলে মন্দ হয় না৷ হ্যাঁ, প্রথমে আমাকে হামবুর্গে থাকতে হবে৷'' রেইয়েপভ পেট্রোলিয়াম ও প্রাকৃতিক গ্যাস বিশেষজ্ঞ৷ প্রথমে জার্মানিতে এসে ধরে নিয়েছিলেন, এক বছরের ভিসা পাবেন৷ এখন জানতে পেরেছেন, যে চাকরি বজায় থাকলে ইউরোপীয় ইউনিয়নের ‘ব্লু কার্ড'এর মাধ্যমে কয়েক বছরের মধ্যে স্থায়ীভাবে বসবাস করতে পারবেন৷ শুনে বেশ খুশি তিনি৷ তাঁর মতে, এর ফলে অনেক বেশি নিশ্চিন্ত হওয়া যায়৷ বছর দুয়েকের মধ্যে জার্মান ভাষাটা রপ্ত করতে পারলে পাকাপাকি জার্মানিতে থাকার অধিকারও পাওয়া যায়৷ এর ফলে বাড়তি উৎসাহও পাওয়া যায়৷ ভাষা জানার সুবিধা জার্মান ভাষাজ্ঞান যথেষ্ট না হওয়া সত্ত্বেও যদি চাকরি বজায় থাকে, তাহলে পাকাপাকি জার্মানিতে থাকার অধিকার পেতে দুইয়ের বদলে তিন বছর লাগে৷ দৌতামেত রেইয়েপভ সেই ১৬৩ জনের একজন, যাঁরা অগাস্ট ও সেপ্টেম্বর মাসে হামবুর্গে ‘ব্লু কার্ড' হাতে পেয়েছেন৷ গোটা জার্মানিতে এখনো পর্যন্ত কতজন ‘ব্লু কার্ড' পেয়েছেন, তা এখনো জানা যায় নি৷ হামবুর্গ শহর কর্তৃপক্ষ এমন পারদর্শী বিদেশি কর্মীদের জন্য এক ‘ওয়েলকাম সেন্টার' গড়ে তুলেছে৷ সেখান থেকেই বেশিরভাগ ‘ব্লু কার্ড' দেওয়া হয়েছে৷ দেখা গেছে, ভারতীয়রাই সেখানে সবচেয়ে বেশি খোঁজখবর নিয়েছে৷ ‘ওয়েলকাম সেন্টার'এর প্রধান বিয়ার্টে স্টেলার এ প্রসঙ্গে বলেন, বন্দর, জাহাজ কোম্পানি ও বিমান চলাচল তো বটেই, পুনর্নবায়নযোগ্য জ্বালানির মতো ক্ষেত্রে বিদেশি কর্মীর প্রয়োজন পড়ছে৷ এছাড়াও লজিস্টিক্স, লাইফ সাইন্স, ইন্টারনেটের মতো ক্ষেত্রেও এমন চাহিদা দেখা যাচ্ছে৷ কম বেতনে ভালো কর্মী দক্ষ, প্রশিক্ষণপ্রাপ্ত বিদেশি কর্মীদের চাহিদার পেছনে আরও একটি কারণ রয়েছে৷ ‘ব্লু কার্ড' আইন অনুযায়ী বিদেশি কর্মীদের বছরে কমপক্ষে ৪৪,৮০০ ইউরো বেতন দিতে হবে৷ বিজ্ঞানী, ডাক্তার ও তথ্য প্রযুক্তি সংক্রান্ত কিছু পেশায় সেই ঊর্ধ্বসীমা আরও কম, বছরে ৩৫,০০০ ইউরোর মতো৷ অর্থাৎ জার্মানিতে বিভিন্ন ক্ষেত্রে প্রচলিত বেতন কাঠামোর তুলনায় কিছুটা সস্তায় বিদেশিদের চাকরি দেওয়া সম্ভব৷ শিক্ষাগত যোগ্যতা নিয়ে সমস্যা এর পরেও চাহিদা অনুযায়ী ‘ব্লু কার্ড' দেওয়া যাচ্ছে না৷ বিশেষজ্ঞদের মতে, ‘ব্লু কার্ড' সংক্রান্ত আইনে যোগ্যতা হিসেবে যেভাবে শুধু বিশ্ববিদ্যালয়ের ডিগ্রিকে স্বীকৃতি দেওয়া হয়, তা একটা বড় বাধা৷ ৫ বছর কাজের অভিজ্ঞতাকেও যদি যোগ্যতা হিসেবে মেনে নেওয়া যায়, তাহলে আরও লোক আনা যাবে৷ জার্মান শ্রম মন্ত্রণালয় অবশ্য তার কোনো প্রয়োজন দেখছে না৷ হামবুর্গের শ্রমমন্ত্রী মনে করেন, এটা একটা মারাত্মক ভুল৷ তাঁর কথায়, ‘‘আমার বিশ্বাস, আমাদের আগেভাগে সক্রিয় হওয়ার কথা ভাবতে হবে৷ তাই এর উপযুক্ত প্রস্তুতি নেওয়া উচিত৷ তবে শর্ত হিসেবে বিশ্ববিদ্যালয়ের ডিগ্রি ও কাজের অভিজ্ঞতাকে সমকক্ষ করার অর্থ এই হওয়া উচিত নয়, যে পেশাগত প্রশিক্ষণকে খাটো করে দেখা হবে৷ সার্বিক সুবিধা তবে বাধা-বিপত্তি সত্ত্বেও হামবুর্গ শহরের ‘ওয়েলকাম সেন্টার'এর প্রধান বিয়ার্টে স্টেলার বর্তমান প্রবণতা দেখে মোটামুটি সন্তুষ্ট৷ তাঁর মতে, ‘ব্লু কার্ড'এর আওতায় পরিবারের সদস্যরা যেভাবে চাকুরিপ্রার্থীর সঙ্গেই জার্মানিতে প্রবেশ করতে পারেন ও কাজ করার অধিকার পান, সেটা বেশ ইতিবাচক বিষয়৷ দৌতামেত রেইয়েপভ যেমন তাঁর ২৭ বছর বয়স্ক অন্তঃসত্ত্বা স্ত্রীকে সঙ্গে নিয়ে জার্মানিতে এসেছেন৷ জার্মানিতেই তাঁদের সন্তান জন্মগ্রহণ করবে৷ তবে শুধু এই কারণেই তারা জার্মানিতে পাকাপাকি থাকতে পারবেন, এমন কোনো নিয়ম নেই৷ সবাই যে জার্মানিতে পাকাপাকি বসবাস করতে চান, তাও নয়৷ যেমন দৌতামেত রেইয়েপভ এর আগে সপরিবারে আফ্রিকায় থেকেছেন৷ তাঁর স্ত্রী জানালেন, তাঁরা এখন হামবুর্গে এসেছেন বটে, কিন্তু কে জানে, দু-তিন বছরের পর হয়তো অন্য কোথাও চলে যাবে তাঁর পরিবার৷ এমন মানুষের জন্যও ‘ব্লু কার্ড' বেশ উপযুক্ত৷ কারণ শুধু জার্মানি নয়, ‘ব্লু কার্ড' নিয়ে ইউরোপীয় ইউনিয়নের যে কোনো দেশেই বসবাস বা চাকরি করার সুযোগ রয়েছে৷ প্রতিবেদন: কাটরিন এয়ার্ডমান/এসবি সম্পাদনা: জাহিদুল হক",
  "manualKeyPhrases" : [ "কর্মী", "কার্ড", "বিদেশি", "ব্লু", "জার্মানি" ],
  "automaticKeyPhrases" : [ "" ]
}