{
  "docID" : 8153,
  "source" : "http://www.dw.com/",
  "lang" : "BN",
  "url" : "http://www.dw.com/bn/টেনিসে-যাঁদের-পৌষমাস-শারাপোভা-এবং-মারে/a-16490326",
  "title" : "টেনিসে যাঁদের পৌষমাস: শারাপোভা এবং মারে",
  "date" : "01.01.2013",
  "writter" : "",
  "categories" : [ "খেলাধুলা" ],
  "article" : "ফ্রেঞ্চ ওপেন চ্যাম্পিয়ন মারিয়া শারাপোভা নববর্ষের দিনেই ব্রিসবেন ইন্টারন্যাশনাল থেকে নিজেকে সরিয়ে নিলেন৷ তবে ২০১২ তাঁর দারুণ কেটেছে৷ ভালো করেছেন ব্রিটেনের অ্যান্ডি মারে’ও৷ তবে আগামীতে আরো ভালো করতে চান তিনি৷ কলারবোনে চোট থাকলে সার্ভ করা কিংবা মাথার উপরের বল মারা খুব সহজ নয়৷ ওদিকে ২০১২ সালেও শারাপোভাকে ব্রিসবেন বাদ দিতে হয়েছিল পায়ের গোছে চোটের দরুণ৷ কাজেই তিনি সোজা মেলবোর্নে যান অস্ট্রেলিয়ান ওপেনের প্রস্তুতি হিসেবে৷ এবারেও নাকি তিনি তা'ই করবেন৷ শারাপোভা নিজেই বলেছেন, তিনি তাঁর অভিজ্ঞতা থেকে জানেন যে, অস্ট্রেলিয়ান ওপেন-এর মতো বড় টুর্নামেন্টের আগে একগাদা ম্যাচ না খেলে শরীরটাকে ঠিক রাখাই বেশি প্রয়োজন৷ ওদিকে ২০১২ সম্পর্কে তাঁর বক্তব্য: ওটা ছিল তাঁর খেলোয়াড়ি জীবনের সবচেয়ে স্মরণীয় বছর৷ বিশেষ করে ফ্রেঞ্চ ওপেন জেতা এবং লন্ডনের অলিম্পিক উদ্বোধন অনুষ্ঠানে রাশিয়ার পতাকা বহন করার দুর্লভ সম্মান৷ বলা দরকার, ২৫-বছর-বয়সি শারাপোভা এর আগে কখনো অলিম্পিক প্রতিযোগিতায় অংশগ্রহণ করেননি৷ এছাড়া তিনিই হলেন প্রথম রুশ মহিলা ক্রীড়াবিদ, যাকে রুশ পতাকা বহনের সুযোগ দেওয়া হল৷ ‘‘খুবই আবেগপূর্ণ, এক অবিশ্বাস্য অভিজ্ঞতা,'' বলেছেন শারাপোভা৷ অ্যান্ডি মারে'কে নাইট উপাধি পেতে গেলে কি করতে হবে? ৭৬ বছর পরে আবার এক ব্রিটিশ টেনিস খেলোয়াড় একটি গ্র্যান্ড স্ল্যাম খেতাব জিতেছেন, সেই সঙ্গে লন্ডন অলিম্পিকের স্বর্ণপদক৷ কাজেই স্কটল্যান্ডের এই আদি বাসিন্দাটিকে নিয়ে যে যুক্তরাজ্যে মাতামাতি হবে, তা তো জানাই কথা৷ এমনকি নববর্ষের হনার্স লিস্টে যে মারে'কে শুধুমাত্র ওবিই দেওয়া হয়েছে, তা'তে মারে'র ভক্তরা ক্ষুণ্ণ৷ বিশেষ করে যখন প্রথম ট্যুর দ্য ফ্রঁস জেতা ব্রিটিশ সাইক্লিস্ট ব্র্যাডলে উইগিন্স কিংবা অলিম্পিক ইয়ট-চালক বেন এইনস্লে নাইট উপাধি পেয়েছেন৷ মারে'র কিন্তু তাতে আপত্তি নেই৷ ব্রিসবেনে তিনি নিজেই বলেছেন, তাঁর আরো কয়েকটি টুর্নামেন্ট জেতা দরকার, তবে তিনি নাইট উপাধির যোগ্য হবেন৷ অবশ্য এটা বিনয় কি বিনয় নয়, ইউএস ওপেন জেতা অ্যান্ডি মারে'র ক্ষেত্রে সেটা বলা শক্ত৷ তিনি যখন নিউ ইয়র্কে খেলছেন তখন দর্শকদের আসনে ছিলেন সার শন কনারি এবং সার অ্যালেক্স ফার্গুসন, প্রথামতো যাদের সার শন এবং সার অ্যালেক্স বলে সম্ভাষণ করার কথা৷ মারে তাদের বলেন শন এবং আলেক্স৷ নয়তো এই সব সাফল্যের ফলে তাঁর জীবন খুব বেশি বদলায়নি, বললেন মারে৷ এছাড়া তাঁর কোচ ইভান লেন্ডল সব ধরণের পরিস্থিতিই দেখেছেন এবং তাঁকে পরামর্শ দেবার জন্য আছেন৷ নতুন বছরে অনেক চাপ আসবে, কিন্তু ২০১২'র তুলনায় তা বেশি হবে বলে মনে করেন না অ্যান্ডি মারে৷ এসি/জেডএইচ (রয়টার্স, এএফপি)",
  "manualKeyPhrases" : [ "টেনিস", "লন্ডন", "নাইট", "অলিম্পিক", "মারে", "শারাপোভা" ],
  "automaticKeyPhrases" : [ "" ]
}