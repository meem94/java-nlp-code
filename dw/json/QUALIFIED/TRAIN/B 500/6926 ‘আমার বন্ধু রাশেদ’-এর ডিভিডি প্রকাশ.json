{
  "docID" : 6926,
  "source" : "http://www.dw.com/",
  "lang" : "BN",
  "url" : "http://www.dw.com/bn/আমার-বন্ধু-রাশেদ-এর-ডিভিডি-প্রকাশ/a-15612235",
  "title" : "‘আমার বন্ধু রাশেদ’-এর ডিভিডি প্রকাশ",
  "date" : "19.12.2011",
  "writter" : "",
  "categories" : [ "বিনোদন" ],
  "article" : "বাংলাদেশের একটি ছোট্ট শহরের এক স্কুলছাত্রের কথা৷ নাম তার রাশেদ৷ একাত্তরে রাশেদ তার বন্ধুদেরকে দেশের রাজনৈতিক পরিস্থিতি সম্পর্কে সচেতন করেছে৷ বয়সে সবাই তারা কিশোর৷ তাদের মাঝে রাশেদ ছিল এক ব্যতিক্রম৷ মুক্তিযুদ্ধ চলাকালে রাশেদের শহরেও হানা দেয় পাকিস্তানি বাহিনী৷ সেসময় ভয়ংকর ধ্বংসলীলার সাক্ষী হয় সে৷ এরপর ক্রমশ যুদ্ধে জড়িয়ে পড়ে রাশেদ৷ বন্ধুদের সঙ্গে নিয়ে পাকিস্তানিদের কাছে আটক এক মুক্তিযোদ্ধাকে ছাড়িয়ে আনতেও সক্ষম হয়৷ কিন্তু যুদ্ধের মাঝে একসময় আলাদা হয়ে যায় রাশেদ এবং তার বন্ধুরা৷ একসময় মুক্তিযুদ্ধ শেষ হয়, দেশ স্বাধীন হয়৷ রাশেদের বন্ধুরা আবারো একত্রিত হয় ছোট্ট শহরটিতে৷ কিন্তু রাশেদ আর ফেরেনা৷ শিশুসাহিত্যিক মুহম্মদ জাফর ইকবাল-এর একটি উপন্যাসের নাম ‘আমার বন্ধু রাশেদ'৷ রাশেদ হচ্ছে সেই বইয়ের কেন্দ্রীয় চরিত্র৷ দেড় যুগ আগে প্রকাশিত এই উপন্যাস অবলম্বনে নির্মিত চলচ্চিত্র মুক্তি পায় চলতি বছরের এপ্রিল মাসে৷ ছবিটি পরিচালনা করেন বিখ্যাত নির্মাতা মোরশেদুল ইসলাম৷ এই ছবিতে রাশেদ-এর চরিত্রে অভিনয় করেছেন চৌধুরী জাওয়াতা আফনান৷ ঢাকার একটি উচ্চবিদ্যালয়ে পড়ুয়া এই কিশোর এখন রাশেদ নামেই বেশি পরিচিত৷ ছবিটি সম্পর্কে মন্তব্য করতে গিয়ে দৈনিক প্রথম আলোকে সে বলে, ‘‘অনেকেই বলেছে, অভিনয় আরও ভালো হতে পারত৷ তবে অধিকাংশ বন্ধুই বলেছে, ছবিটি দেখে তারা কেঁদেছে!'' গত ১৭ই ডিসেম্বর ‘আমার বন্ধু রাশেদ'-এর ডিভিডি সংস্করণ প্রকাশ করেছে ‘লেজার ভিশন'৷ ফলে যাঁরা সিনেমা হলে গিয়ে ছবিটি দেখতে পারেননি, তাঁরা এখন বৈধ ডিভিডিতে ছবিটি দেখার সুযোগ পাবেন৷ প্রতিবেদন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "রাশেদ", "ইকবাল", "ডিভিডি", "আমার", "জাফর", "বন্ধু", "প্রকাশ" ],
  "automaticKeyPhrases" : [ "" ]
}