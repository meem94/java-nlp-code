{
  "docID" : 6959,
  "source" : "http://www.dw.com/",
  "lang" : "BN",
  "url" : "http://www.dw.com/bn/আটকে-পড়া-পাকিস্তানিরা-নাগরিক-অধিকার-থেকে-বঞ্চিত/a-15184322",
  "title" : "আটকে পড়া পাকিস্তানিরা নাগরিক অধিকার থেকে বঞ্চিত",
  "date" : "23.06.2011",
  "writter" : "",
  "categories" : [ "সমাজ সংস্কৃতি" ],
  "article" : "বাংলাদেশে আটকে পড়া পাকিস্তানি, মানে যাদের বিহারি বলা হয়, তাদের সংখ্যা এক লাখেরও বেশি৷ রাজধানী ঢাকার বেশ কিছু ক্যাম্পে এদের বাস৷ ২০০৮ সালে প্রথমবারের মতো ভোট দেয়ার অধিকার পেলেও অন্যান্য নাগরিক অধিকার থেকে বঞ্চিত তারা৷ মুহাম্মদ নাদিম৷ জন্ম - বাংলাদেশ স্বাধীন হওয়ার বছর দুয়েক আগে বাংলাদেশে৷ তবে তার মা-বাবা'র জন্মভূমি ভারতের বিহার রাজ্যে৷ ১৯৪৭ সালে ভারত-পাকিস্তান বিভক্তির সময় নাদিমের বাবা-মা'র মতো আরও অনেক মুসলমান দাঙ্গার ভয়ে তৎকালীন পূর্ব পাকিস্তান অর্থাৎ আজকের বাংলাদেশে চলে আসে৷ পরে একাত্তর সালে যুদ্ধের পর তাদের আর পাকিস্তানে যাওয়া হয়নি৷ সেই থেকে তাদের বাস বাংলাদেশে৷ কিন্তু এখনো পর্যন্ত বেশিরভাগ নাগরিক সুবিধা থেকে বঞ্চিত বিহারিরা৷ নাদিম বলছেন, ‘‘আমরা মুসলমান ছিলাম৷ ভারত ছেড়ে আমরা মুসলিম একটা দেশে এসেছিলাম৷ সেই ভারত এখন আমাদের নেই৷ পাকিস্তানও নেই৷ তাই এই দেশ এখন আমাদের৷ আমরা এই দেশের নাগরিক৷ কিন্তু এখানে আমাদের কোনো অধিকার নেই৷ এখন পর্যন্ত রেডক্রস আমাদের সুযোগ সুবিধা দেখছে৷'' উল্লেখ্য, একাত্তরের যুদ্ধের পরপর রেডক্রসের পক্ষ থেকে আটকে পড়া পাকিস্তানিদের জন্য ক্যাম্প করে দেয়া হয়৷ এবং প্রত্যেকের জন্য রেশনের ব্যবস্থা করা হয়েছিল৷ তবে এখন সেটা আর নেই৷ তাই ক্যাম্পগুলোতে দুর্বিসহ জীবন কাটছে তাদের৷ ইতিমধ্যে সরকারের কাছে বিভিন্ন দাবি-দাওয়া তুলে ধরা হয়েছে৷ এ ব্যাপারে নাদিম বলছিলেন, ‘‘প্রথমত, আমাদের থাকার জন্য একটা জায়গা দরকার যেখানে পরিবার নিয়ে ভালভাবে থাকা যায়৷ এরপর আমরা সরকারের কাছ থেকে কিছু অর্থসাহায্য চাই, যাতে আমরা ব্যবসা শুরু করতে পারি৷ তিন নম্বর হলো, আমরা আমাদের সন্তানদের জন্য কমপক্ষে মাধ্যমিক পর্যন্ত বিনামূল্য লেখাপড়া করার সুযোগ চাই৷ আর চার নম্বর, আমাদের জন্য আলাদা কোটা চাই৷'' জানা গেছে, ক্যাম্পগুলোতে বাস করে এমন মাত্র পাঁচ ভাগ মানুষের আনুষ্ঠানিক শিক্ষা গ্রহণের অভিজ্ঞতা রয়েছে৷ কেননা ২০০০ সাল পর্যন্ত তাদের শিক্ষা গ্রহণের অনুমতি ছিল না৷ প্রতিবেদন: জাহিদুল হক সম্পাদনা: দেবারতি গুহ",
  "manualKeyPhrases" : [ "বিহারি", "বাংলাদেশ", "অধিকার", "নাগরিক", "পাকিস্তানি", "নাদিম" ],
  "automaticKeyPhrases" : [ "" ]
}