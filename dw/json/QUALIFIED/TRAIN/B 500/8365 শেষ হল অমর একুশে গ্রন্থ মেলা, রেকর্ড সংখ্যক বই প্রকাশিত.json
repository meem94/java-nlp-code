{
  "docID" : 8365,
  "source" : "http://www.dw.com/",
  "lang" : "BN",
  "url" : "http://www.dw.com/bn/শেষ-হল-অমর-একুশে-গ্রন্থ-মেলা-রেকর্ড-সংখ্যক-বই-প্রকাশিত/a-15775585",
  "title" : "শেষ হল অমর একুশে গ্রন্থ মেলা, রেকর্ড সংখ্যক বই প্রকাশিত",
  "date" : "29.02.2012",
  "writter" : "",
  "categories" : [ "বিশ্ব" ],
  "article" : "বাংলা একাডেমীর চেয়ারম্যান অধ্যাপক ড. আনিসুজ্জামানের কথায়, বই মেলায় লেখক ও পাঠকের সেতুবন্ধনই বড় পাওয়া৷ আর মহাপরিচালক শামসুজ্জামান খান বলেছেন, এমন সুশৃঙ্খল বই মেলা প্রমাণ করে পরিবেশ পেলে বাঙালি অনেক কিছুই করতে পারে৷ এবার অধিবর্ষ বা লিপ ইয়ার৷ তাই এবারের অমর একুশে গ্রন্থ মেলা ২৮ দিনের পরিবর্তে ছিল ২৯ দিনের৷ আর এই বাড়তি একটি দিন যেন পাঠক আর লেখকদের জন্য বাড়তি আনন্দ বয়ে আনলো৷ পরীক্ষার কারণে যাদের বই মেলায় আসার সুযোগ ছিলনা, তারাও তাই শেষ দিনে বই মেলায় এসেছেন৷ তবুও বিদায়ের সুর যেন বেদনার্ত করে তোলে বই মেলার হাওয়া৷ প্রকাশকরা বললেন, এবারের বই মেলায় বরাবরের মতই গল্প উপন্যাস বেশি চলেছে৷ কবিতার পাঠক কম৷ তবে গবেষনাধর্মী বইয়ের চাহিদা ছিল৷ কবি ও কথা সাহিত্যিক মুজতবা আহমেদ মুরশেদ জানান, এই বই মেলার জন্য আবার একটি বছর অপেক্ষা করে থাকবেন তিনি৷ কারণ এ তাঁর প্রাণের মেলা৷ বাংলা একাডেমীর চেয়ারম্যান অধ্যাপক ড. আনিসুজ্জামান ডয়চে ভেলেকে বলেন, বই মেলায় লেখক আর পাঠকের সেতুবন্ধনই বড় পাওয়া৷ এই মেলা সবাইকে মিলিয়ে দেয়, কাছে আনে৷ আর একাডেমীর মহাপরিচালক শামসুজ্জামান খান বলেন, এবারের বই মেলা ছিল সুশৃঙ্খল৷ বই মেলায় ডয়চে ভেলে বাংলা বিভাগের স্টলেও ছিল শেষ দিনের ভীড়৷ শ্রোতারা যেন একটি মাস স্টলকে তাদের মিলনকেন্দ্রে পরিণত করেছিলেন৷ বাংলা একাডেমী জানায়, এবারের বই মেলায় রেকর্ড সংখ্যক ৩৪৬৬ টি নতুন বই প্রকাশিত হয়েছে৷ গত বছরের তুলনায় প্রায় ১ হাজার বেশি৷ আর নতুন বইয়ের মধ্যে গল্প-উপন্যাসেরই ছিল প্রাধান্য৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "অমর একুশে", "ড. আনিসুজ্জামান", "বাংলা একাডেমী", "শামসুজ্জামান", "গ্রন্থ মেলা" ],
  "automaticKeyPhrases" : [ "" ]
}