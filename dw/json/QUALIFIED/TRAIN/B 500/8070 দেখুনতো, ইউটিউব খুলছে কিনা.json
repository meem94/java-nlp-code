{
  "docID" : 8070,
  "source" : "http://www.dw.com/",
  "lang" : "BN",
  "url" : "http://www.dw.com/bn/দেখুনতো-ইউটিউব-খুলছে-কিনা/a-16712374",
  "title" : "দেখুনতো, ইউটিউব খুলছে কিনা...",
  "date" : "01.04.2013",
  "writter" : "জাহিদুল হক",
  "categories" : [ "ব্লগওয়াচ" ],
  "article" : "রবিবার যারা ইউটিউবে গিয়েছেন তারা হয়ত হোমপেজে ৩ মিনিট ৩২ সেকেন্ডের একটা ভিডিও দেখেছেন৷ তাতে বলা আছে, মধ্যরাত থেকে ইউটিউব বন্ধ হয়ে যাবে! ঐ ভিডিওতে টিম লিস্টোন নামের একজন বলছেন, গত আট বছর ধরে ইউটিউব আসলে একটা প্রতিযোগিতার আয়োজন করে এসেছে৷ এর মাধ্যমে তারা বিশ্বের সবচেয়ে সেরা ভিডিওটি খুঁজে পেতে চান৷ আর এর ফল নাকি জানা যাবে দশ বছর পর, ২০২৩ সালে! ভিডিওতে টিম লিস্টোনের পরিচয় দেয়া হয়েছে ‘কম্পিটিশন ডিরেক্টর' হিসেবে৷ এরপর ইউটিউবের প্রধান নির্বাহী সালার কামাঙ্গার বলছেন, গত আট বছরে ইউটিউবে গড়ে প্রতি মিনিটে প্রায় ৭০ ঘণ্টার মতো ভিডিও পোস্ট করা হয়েছে৷ ভিডিওতে সব ব্যবহারকারীকে শেষবারের মতো ইউটিউবের ভিডিওগুলো দেখে নেয়ার পরামর্শ দেয়া হয়েছে৷ কেননা এরপর ইউটিউব বন্ধ করে দেয়া হবে! অবশেষে জানা গেছে যে, ব্যবহারকারীদের ‘এপ্রিল ফুল' করতেই ঐ ভিডিও৷ ‘এপ্রিল ফুল'-এর ইতিহাস সম্পর্কে একদল বলেন যে, এর সঙ্গে মুসলমান নিধনের বিষয় জড়িত৷ তারা বলতে চান, স্পেনের একসময়কার রানি ইসাবেলা আর রাজা ফার্ডিনান্ড মুসলিম অধ্যুষিত গ্রানাদা শহর দখল নিতে আক্রমণ চালিয়েছিলেন৷ এক পর্যায়ে মুসলিম বাহিনীর অবস্থা খারাপ হলে তাদেরকে আত্মসমর্পণ করার সুযোগ দিতে মসজিদে গিয়ে আশ্রয় নেয়ার কথাও বলা হয়েছিল৷ এরপর মসজিদে আগুন ধরিয়ে সবাইকে পুড়িয়ে মারা হয়৷ দিনটা নাকি ছিল এপ্রিলের ১ তারিখ৷ যারা উপরের ঘটনা বিশ্বাস করেন তারা ফেসবুক সহ অন্যান্য মাধ্যমে বিষয়টি শেয়ার করেন৷ গত কয়েক বছর ধরেই তারা এটা করে আসছেন৷ এ ভুল ভাঙাতে সচলায়তন ব্লগে নিয়াজ মোর্শেদ চৌধুরী গত বছর একটি লেখা লেখেন৷ তাতে তিনি মুসলমানদের পুড়িয়ে মারার ঘটনাটি একটি ‘ভ্রান্ত গল্প' বলে মন্তব্য করেন৷ তাঁর বক্তব্যের স্বপক্ষে তিনি ব্যাখ্যাও দিয়েছেন৷ এরপর অবশ্য বিভিন্ন সূত্রের উল্লেখ করে ‘এপ্রিল ফুল'-এর আসল ইতিহাসও বর্ণনা করেন তিনি৷",
  "manualKeyPhrases" : [ "মুসলমান", "ফুল", "ইউটিউব", "এপ্রিল", "সচলায়তন" ],
  "automaticKeyPhrases" : [ "" ]
}