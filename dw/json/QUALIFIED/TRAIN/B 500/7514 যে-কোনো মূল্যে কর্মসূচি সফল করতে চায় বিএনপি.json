{
  "docID" : 7514,
  "source" : "http://www.dw.com/",
  "lang" : "BN",
  "url" : "http://www.dw.com/bn/যে-কোনো-মূল্যে-কর্মসূচি-সফল-করতে-চায়-বিএনপি/a-17328418",
  "title" : "যে-কোনো মূল্যে কর্মসূচি সফল করতে চায় বিএনপি",
  "date" : "28.12.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বিরোধী দলের ‘ঢাকা চলো’ কর্মসূচিকে সামনে রেখে সারা দেশ থেকে ঢাকার যোগাযোগ বিচ্ছিন্ন করে ফেলা হয়েছে৷ বাস ও লঞ্চের পাশাপাশি ট্রেনও চলাচল করছে না৷ এমনকি ঢাকার মধ্যে সিটি সার্ভিসও বন্ধ৷ বিরোধী দল বিএনপি বলছে, রবিবারের কর্মসূচি পণ্ড করতে এবার সরকারই সারা দেশে অবরোধ করেছে৷ তবে তারা যে-কোনো মূল্যে কর্মসূচি সফল করার কথা বলছেন৷ আর আওয়ামী লীগ এই কর্মসূচি প্রতিহত করার ঘোষণা দিয়েছে৷ ঢাকা বিচ্ছিন্ন সারা দেশের মহাসড়কে এখন ঢাকামুখী যাত্রীবাহী কোনো যানবাহন নেই৷ শুক্রবার রাত থেকেই দূরপাল্লার বাস, মিনিবাস চলাচল বন্ধ হয়ে গেছে৷ আর লঞ্চও চলাচল করছে না৷ নিরাপত্তার কারণ দেখিয়ে বন্ধ করে দেয়া হয়েছে রেল যোগাযোগও৷ ঢাকার ভিতরেও কোনো বাস, মিনিবাস চলছে না৷ পুরো দেশই এখন নতুন এক অবরোধের শিকার৷ বিরোধী দল বিএনপি একে বলছে ‘সরকারের অবরোধ'৷ রবিবারের ‘মার্চ ফর ডেমোক্রেসি' কর্মসূচিতে সারা দেশের বিরোধী নেতা-কর্মীরা যাতে যোগ দিতে না পারেন, সেজন্যই সরকার এই ব্যবস্থা করেছে বলে তাদের অভিযোগ৷ তবে ঢাকা সড়ক পরিবহণ মালিক সমিতির সভাপতি খন্দকার এনায়েত উল্লাহ ডয়চে ভেলের কাছে দাবি করেছেন, তারা নিরাপত্তার কারণেই তাদের যানবাহন চলাচল বন্ধ রেখেছেন৷ সরকারের দিক থেকে কোনো চাপ নেই৷ বিএনপি চেয়ারপার্সনের উপদেষ্টা খন্দকার মাহবুব হোসেন দাবি করেন, সরকার দেশের বিভিন্ন অঞ্চল থেকে বিরোধী দলের নেতা-কর্মীদের ঢাকায় আসতে দিচ্ছে না৷ তারা যাতে ঢাকায় আসতে না পারেন সেজন্য সারা দেশের যোগাযোগ ব্যবস্থা বিচ্ছিন্ন করে দেয়া হয়েছে৷ এতদিন সরকার বিরোধী দলের অবরোধ, হরতালের সমালোচনা করলেও এবার বিরোধী দলের শান্তিপূর্ণ গণতন্ত্রের অভিযাত্রা কর্মসূচি ঠেকাতে সরকার নিজেই অবরোধ ডেকেছে৷ তিনি বলেন, যতই বাধা আসুক রিরোধী দল যে-কোনো মূল্যে এই কর্মসূচি সফল করবে৷ বিএনপি'র ভারপ্রাপ্ত মহাসচিব মির্জা ফখরুল ইসলাম আলমগীর এক বিবৃতিতে বলেছেন, সরকার সারা দেশে অঘোষিত ১৪৪ ধারা জারি করেছে৷ তবে তিনি সকল বাধা বিপত্তি উপেক্ষা করে রবিবার সবাইকে বেরিয়ে এসে নয়া পল্টনে সমবেত হওয়ার আহ্বান জানিয়েছেন৷ তল্লাশি অভিযান ঢাকাসহ সারা দেশে পুলিশের ধরপাকড় এবং তল্লাশি অভিযান অব্যাহত আছে৷ পুলিশ ও র‌্যাব রাজধানীতে চেকপোষ্ট বসিয়ে তল্লাশি করছে৷ অভিযান চলছে ঢাকার প্রবেশপথসহ আশপাশ এলাকায়৷ বিশেষ করে নগরীর আবাসিক হোটেলগুলোর দিকে আইনশৃঙ্খলা বাহিনীর নজর বেশি৷ হোটেলগুলোকে নতুন বোর্ডার নিতে নিরুৎসাহিত করছে পুলিশ৷ আর নতুন কেউ হোটেলে সিট নিলে কাছের থানায় রিপোর্ট করতে বলা হয়েছে, বলে ডয়চে ভেলেকে জানান কয়েকজন হোটেল ম্যানেজার৷ ঢাকা মহানগর পুলিশের উপ কমিশনার মাসুদুর রহমান ডয়চে ভেলেকে জানান, গত ২৪ ঘণ্টায় যৌথবাহিনীর অভিযানে দু'শরও বেশি ব্যক্তিকে আটক করা হয়েছে৷ রাজধানীতে যাতে নাশকতার কোনো ঘটনা ঘটতে না পারে সেজন্য তারা সতর্ক রয়েছেন৷ তবে রাজধানীতে বাস, মিনিবাস চলাচল কেন বন্ধ, তার কোনো জবাব দিতে পারেননি তিনি৷ তাঁর দাবি, এটা পরিবহণ মালিকরা ভাল জানেন৷ প্রতিহত করার আহ্বান আওয়ামী লীগের সাধারণ সম্পাদক এবং স্থানীয় সরকার মন্ত্রী সৈয়দ আশরাফুল ইসলাম বিরোধী দলের রবিবারের কর্মসূচি প্রতিহত করার আহ্বান জানিয়েছেন নেতা-কর্মী এবং সাধারণ মানুষকে৷ তারা কোনোভাবেই এই কর্মসূচি সফল হতে দেবেন না, বলে ঘোষণা দিয়েছেন৷ আওয়ামী লীগের মহানগর কমিটির সাধারণ সম্পাদক মোফাজ্জল হোসেন চৌধুরী মায়া শনিবার বলেছেন, রবিবার ঢাকার ৮টি পয়েন্ট দিয়ে মাছিও প্রবেশ করতে পারবে না৷ তিনি জানান এজন্য দলীয় নেতা-কর্মীদের দায়িত্ব ভাগ করে দেয়া হয়েছে৷ কেউ দায়িত্ব পালনে ব্যর্থ হলে কঠোর ব্যবস্থা নেয়া হবে বলেও জানান তিনি৷ অনুমতি দেয়নি পুলিশ ঢাকা মহানগর পুলিশ বিরোধী দলের রবিবারের কর্মসূচির জন্য এখনো অনুমতি দেয়নি৷ দুদিন আগে জানানো হয়েছে, কোনো অনুমতি দেয়া হবে না৷ আর খালেদা জিয়াকে তাঁর দলীয় নেতাদের সঙ্গে দেখা করতে দেয়া হচ্ছে না৷ নয়া পল্টনে দলীয় কার্যালয়ের সামনে রবিবার সকাল ১০টা থেকে সবাইকে সমবেত হতে বলা হলেও তা এখনও পুলিশের কব্জায় আছে৷",
  "manualKeyPhrases" : [ "অভিযাত্রা", "কর্মসূচি", "বিএনপি", "মার্চ ফর ডেমোক্রেসি", "যে-কোনো", "সফল" ],
  "automaticKeyPhrases" : [ "" ]
}