{
  "docID" : 6903,
  "source" : "http://www.dw.com/",
  "lang" : "BN",
  "url" : "http://www.dw.com/bn/মুক্তিযুদ্ধে-ভারতের-সহযোগিতা-নিয়ে-শাহরিয়ার-কবিরের-তথ্যচিত্র/a-15611052",
  "title" : "মুক্তিযুদ্ধে ভারতের সহযোগিতা নিয়ে শাহরিয়ার কবিরের তথ্যচিত্র",
  "date" : "19.12.2011",
  "writter" : "",
  "categories" : [ "বিনোদন" ],
  "article" : "বাংলাদেশের মুক্তিযুদ্ধে শুধু ভারতীয় সেনাবাহিনী নয়, ভারতের বহু সাধারণ মানুষও বাড়িয়ে দিয়েছিলেন সহযোগিতার হাত৷ এঁদের সবার অবদান নিয়ে একটি তথ্যচিত্র, ''দুঃসময়ের বন্ধু'', দেখান হল কলকাতায়৷ বাংলাদেশের মুক্তিযুদ্ধের ইতিহাসের সঙ্গে ভারতের নাম অঙ্গাঙ্গিভাবে যুক্ত৷ ভারতের সার্বিক সাহায্য ও সহযোগিতা ছাড়া মুক্তিযুদ্ধে এত দ্রুত বিজয় অর্জন কখনও সম্ভব হত না৷ ''দুঃসময়ের বন্ধু'' তথ্যচিত্রটির প্রদর্শনী উপলক্ষে প্রকাশিত পুস্তিকাটির শুরুতেই এই কথাগুলি লেখা হয়েছে৷ বস্তুত মুক্তিযুদ্ধে ভারতের ওই অবদানকে স্বীকৃতি দিতেই ৯০ মিনিটের এই তথ্যচিত্রটি বানিয়েছেন বাংলাদেশের সুপরিচিত লেখক-সাংবাদিক শাহরিয়ার কবির৷ কেন, কীসের তাগিদ থেকে ইতিহাসকে এই ফিরে দেখা৷ শাহরিয়ার জানালেন, বাংলাদেশের সমস্যাটা একটু বোঝা প্রয়োজন৷ ৪০ বছর হল দেশ স্বাধীন হয়েছে, কিন্তু তার মধ্যে ৩০ বছরই ক্ষমতায় ছিল স্বাধীনতা বিরোধীরা৷ এর একটা অভিব্যক্তি হল, অন্ধ ভারত বিরোধিতা৷ ভারতের বিরুদ্ধে বিদ্বেষ এবং মুক্তিযুদ্ধে ভারতের অবদানকে অস্বীকার করা, ইতিহাসকে মুছে ফেলা৷ আরও একটা কথা শাহরিয়ার কবির বললেন যে, তাঁর মনে হয়েছে, বাংলাদেশের বর্তমান প্রজন্ম মুক্তিযুদ্ধের ইতিহাস সম্পর্কে যেন কিছুটা উদাসীন৷ অন্যদিকে ধর্মীয় মৌলবাদ তৎপর, বাংলাদেশের ধর্মনিরপেক্ষ, গণতান্ত্রিক চরিত্রকে নষ্ট করতে৷ এই পরিস্থিতিতে ছবিটি করা তাঁর আরও জরুরি মনে হয়েছে৷ বাংলাদেশের মুক্তিযুদ্ধে লড়াই হয়েছিল নানা পর্যায়ে, নানা ফ্রন্টে৷ মুক্তিযোদ্ধারা যেমন ময়দানে দাঁড়িয়ে লড়েছেন, তেমন স্বাধীনতার বার্তা ঘরে ঘরে পৌঁছে দিতে যুদ্ধ করেছেন স্বাধীন বাংলা বেতার কেন্দ্রের শব্দ সৈনিকেরা৷ তাঁদের এবং ভারতে তাঁদের সহযোগীদের কথাও আছে এই তথ্যচিত্রে৷ দুঃসময়ের বন্ধুদের কথা শুনতে শুনতে কখনও যেমন চোখ অশ্রুসজল হয়েছে, তেমন কখনও চোয়াল শক্ত হয়েছে অমানবিকতার বিরুদ্ধে তীব্র ঘৃণায়৷ এই তথ্যচিত্র সব অর্থে এক ঐতিহাসিক সময়ের দলিল হয়ে উঠেছে, যার জন্য কৃতজ্ঞ থাকবে ভবিষ্যৎ৷ প্রতিবেদন: শীর্ষ বন্দ্যোপাধ্যায় সম্পাদনা: রিয়াজুল ইসলাম",
  "manualKeyPhrases" : [ "সেনাবাহিনী", "তথ্যচিত্র", "দুঃসময়ের বন্ধু", "শাহরিয়ার কবির", "ভারত" ],
  "automaticKeyPhrases" : [ "" ]
}