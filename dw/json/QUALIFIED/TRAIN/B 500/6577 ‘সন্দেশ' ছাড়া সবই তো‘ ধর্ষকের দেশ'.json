{
  "docID" : 6577,
  "source" : "http://www.dw.com/",
  "lang" : "BN",
  "url" : "http://www.dw.com/bn/সন্দেশ-ছাড়া-সবই-তো-ধর্ষকের-দেশ/a-18315317",
  "title" : "‘সন্দেশ' ছাড়া সবই তো‘ ধর্ষকের দেশ'",
  "date" : "14.03.2015",
  "writter" : "আশীষ চক্রবর্ত্তী",
  "categories" : [ "ব্লগ" ],
  "article" : "পশ্চিমা বিশ্বে ‘জঙ্গিভীতি' নিয়ে বিস্তর কথা হয়েছে, হচ্ছে৷ জার্মানিতে স্বদেশের ‘পেগিডা'-র পর আলোচনায় ভারতীয় ‘ধর্ষকভীতি'৷ ভীত হতে, ভীতি দূর করতেও বোধবুদ্ধি দরকার৷ তা অধ্যাপকেরও কি বোধবুদ্ধি কম হয়? এই প্রশ্ন কি তোলা যায়? ইসলামি জঙ্গিবাদের বিরোধিতার নাম করে জার্মানিতে পেগিডা দাপাদাপি শুরু করা মাত্রই চ্যান্সেলর আঙ্গেলা ম্যার্কেল বলেছিলেন, ‘‘মুসলমান মানেই জঙ্গি নয়৷ জার্মানিতে কোনো উগ্রতার স্থান নেই৷'' লাইপসিশ বিশ্ববিদ্যালয়ের প্রফেসর আনেটে বেক-সিঙার বোধহয় তা শোনেননি, বা শুনে থাকলেও তা থেকে শিক্ষিকা হয়েও কিছু শেখেননি৷ শিখলে ভারতে ধর্ষণ হয় বলেই এক ভারতীয়কে কীভাবে ইন্টার্নশিপের সুযোগ থেকে তিনি বঞ্চিত করেন? এটাও কি উগ্রতা নয়? ভারতে জার্মানির রাষ্ট্রদূত এ ঘটনার তীব্র নিন্দা জানিয়ে লাইপসিশ বিশ্ববিদ্যালয়ের ওই শিক্ষিকাকে লিখেছেন, ‘‘‘ভারতে ধর্ষণ সমস্যা'-র কারণ উল্লেখ করে একটি ছেলেকে ইন্টার্নশিপের সুযোগ না দেয়ার তীব্র নিন্দা জানাচ্ছি৷ খুব স্পষ্ট করে একটা কথা বলছি, মনে রাখবেন, ভারত শুধু ধর্ষকের দেশ নয়৷'' আচ্ছা, কোন দেশে ধর্ষক নেই? প্রশ্নটা ছোটবেলায় বহুবার শোনা সেই প্রশ্নের মতো, আচ্ছা, কোন দেশে মানুষ নেই? জবাবটা নিশ্চয়ই আপনিও জানেন – হ্যাঁ, ‘সন্দেশ'৷ ধর্ষণহীন দেশ খুঁজতে গেলেও বোধহয় ওই একটা নামই আসবে – ‘সন্দেশ'৷ ভারতে ধর্ষণ নিয়ে বিবিসির তৈরি ‘ইন্ডিয়া'জ ডটার' নিয়ে চমৎকার একটি নিবন্ধ লিখেছেন বেলজিয়ামের অধ্যাপক জ্যাকব ডি রুভার৷ সেখানে তিনি তথ্যচিত্রটির দুর্বলতা এবং সমালোচনার দিকগুলো তুলে ধরেছেন, তবে ধর্ষণ যে ভারতে এখন দুশ্চিন্তার বিষয় সেই সত্যও অস্বীকার করেননি৷ একজন ইউরোপীয় হয়েও ইউরোপ এবং পাশ্চাত্যের সব দেশেই যে ধর্ষণ একটি অনস্বীকার্য বাস্তবতা সেই দিকটিও তুলে এনেছেন অধ্যাপক গ্রুভার৷ তিনি লিখেছেন, ‘‘ভারতে প্রতি ঘণ্টায় তিন জন নারী ধর্ষিত হয় – এই তথ্য জেনে ইউরোপের সংবাদ মাধ্যম ইদানীং খুব চেঁচাচ্ছে৷ তবে এ তথ্য উল্লেখ করতে তাঁরা ভুলে যাচ্ছেন যে, ঘণ্টায় তিনজন ধর্ষণের শিকার হচ্ছেন ১২৫ কোটি মানুষের দেশে৷ এক কোটি দশ লাখ মানুষের দেশ বেলজিয়ামেই কিন্তু প্রতি ঘণ্টায় অন্তত একজন ধর্ষণের শিকার হয়৷ ইংল্যান্ড অ্যান্ড ওয়েলসের জনসংখ্যা ৫ কোটি ৬০ লাখেরও কম৷ সেখানে প্রতি বছর ধর্ষণের শিকার হয় প্রায় ৭৮ হাজার নারী৷ তার মানে সেখানে প্রতি ঘণ্টায় ৯ জনেরও বেশি নারীকে ধর্ষণ করা হয়৷ জাতিসংঘের ২০১০ সালের প্রতিবেদনে বলা হয়েছে, ভারতে প্রতি বছর ১ হাজারের মধ্যে ১ দশমিক ৮ জন নারী ধর্ষিত হয়, বেলজিয়ামে সংখ্যাটা প্রায় ৩০, যুক্তরাষ্ট্রে ২৭ দশমিক ৩ আর ব্রিটেনে ২৮৷'' বেলজিয়ামের অধ্যাপক এ সব তথ্য দিয়ে বোঝাতে চেয়েছেন, ধর্ষণ শুধু ভারতে নয়, সব দেশেই হয়, তথাকথিত উন্নত দেশগুলোও এক্ষেত্রে মোটেই পিছিয়ে নেই৷ তা সব দেশেই যখন ধর্ষন কম-বেশি হয়, তখন কোন দেশ বা কেমন দেশকে ‘ধর্ষকের দেশ' বলা যায়? বলার আগে কিসের ভিত্তিতে তা বলবেন সেটা ঠিক করতে হবে৷ ধর্ষণের আনুপাতিক হার, নাকি ধর্ষণকাণ্ডের বিচারের ভিত্তিতে? প্রথম মাপকাঠিতে ভারত বা আশপাশের কোনো দেশকে ধর্ষণের দেশ বলা মুশকিল৷ ধর্ষণের অনুপাতে অনেক এগিয়ে আছে এশিয়ার বাইরের কিছু দেশ৷ ‘দেশগুরু' যুক্তরাষ্ট্র সেখানেও আছে৷ যুক্তরাষ্ট্রের অবস্থা খুবই ভয়াবহ৷ কতটা ভয়াবহ তা প্রেসিডেন্ট বারাক ওবামার একটা ভিডিও দেখে আপনারাও বুঝে নিন৷ ক'দিন আগেই ওবামা বলেছেন , ‘‘যুক্তরাষ্ট্রে প্রতি পাঁচজনে কমপক্ষে একজন নারী হয় ধর্ষণের শিকার হচ্ছেন, নয়ত ধর্ষণের হাত থেকে কোনোভাবে বেঁচে দুঃস্বপ্নকে সঙ্গী করে জীবনযাপন করছেন৷ এ নিয়ে আক্ষেপের পর মার্কিন প্রেসিডেন্ট অবস্থার দ্রুত উন্নতি কামনা করেছেন৷ সে কামনা বিশ্বের সব দেশের সব বিবেকবান মানুষই করছেন৷ তবু ধর্ষণ হচ্ছে৷ কোনো কোনো দেশে ধর্ষণ না কমে বাড়ছে৷ বেড়ে চলার সবচেয়ে বড় কারণ, বিচারহীনতা, কিংবা বিচারে দীর্ঘসূত্রতা৷ এই সমস্যাটি শুধু ভারত কেন, দক্ষিণ এশিয়ার অন্যান্য দেশেও আছে৷ তাই বলে তো কোনো দেশকে ঢালাওভাবে ধর্ষকের দেশ, দুর্নীতির দেশ, পেগিডা কিংবা নব্যনাৎসির দেশ, জঙ্গিবাদ অর্থাৎ আইএস, তালেবান, আল-কায়েদা বা বোকো হারামের দেশ ধরে নেয়া যায় না৷ এমন ভ্রান্তিবিলাসিতায় কাউকে অধিকার-বঞ্চিত করা শুধু ভুল নয়, অপরাধ৷ কতিপয়ের দায় সবার ওপরে চাপানো ভারী অন্যায়৷ এইটুকু না বুঝলে তো প্রফেসরের জ্ঞান-গরিমার ষোলো আনাই মিছে৷",
  "manualKeyPhrases" : [ "ধর্ষক", "ধর্ষণ", "যুক্তরাষ্ট্র", "লাইপসিশ", "ভারত", "সন্দেশ", "ধর্ষকের দেশ", "নারী" ],
  "automaticKeyPhrases" : [ "" ]
}