{
  "docID" : 6877,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিচার-বহির্ভূত-ঘটনাকে-জবাবদিহিতার-আওতায়-আনতে-হবে/a-15857372",
  "title" : "‘বিচার-বহির্ভূত ঘটনাকে জবাবদিহিতার আওতায় আনতে হবে’",
  "date" : "04.04.2012",
  "writter" : "",
  "categories" : [ "সমাজ সংস্কৃতি" ],
  "article" : "সোমবার নরসিংদীতে ব়্যাবের সঙ্গে ‘বন্দুকযুদ্ধে’ ছয়জন নিহত হয়েছেন৷ একই দিনে ঢাকায় ‘ক্রসফায়ারে’ এক ব্যক্তি নিহত হয়েছেন৷ এমন বিচার বহির্ভূত হত্যাকাণ্ড কতটা গ্রহণযোগ্য? নরসিংদীতে সোমবারের অভিযানে আহত হয়েছেন ব়্যাবের দুই সদস্যসহ পাঁচজন৷ ব়্যাব'এর দাবি, নিহতরা সবাই ছিনতাইকারী ছিল৷ আহতদের নরসিংদী সদর হাসপাতালে ভর্তি করা হয়েছে৷ এদিকে রাজধানীর কাফরুলে সোমবার রাতে ব়্যাবের ক্রসফায়ারে আবদুল মমিন নামে এক ব্যক্তি নিহত হয়েছেন বলে জানা গেছে৷ ব়্যাব বলছে, নিহত মমিন তালিকাভুক্ত সন্ত্রাসী৷ ব়্যাব'এর এমন বিতর্কিত অভিযান সম্পর্কে ডয়চে ভেলে'কে মতামত দিয়েছেন আইন ও সালিশ কেন্দ্রের পরিচালক নূর খান৷ সাম্প্রতিক এই দুটি ঘটনা নূর খানের কাছে ব্যতিক্রম বলে মনে হচ্ছে না৷ শুধু এর আগের ঘটনাগুলি মূলত রাতের বেলায় ঘটলেও শুধু এই ঘটনা ঘটেছে দিনের আলোয়৷ যে অঞ্চলে ‘বন্দুকযুদ্ধে'র কথা বলা হচ্ছে, তার আশেপাশে কোনো লোকালয় নেই৷ ফলে সাক্ষীদের বয়ান ছাড়া সঠিক ঘটনা সম্পর্কে ধারণা করা কঠিন৷ এমন ‘বন্দুকযুদ্ধ' বার বার বিতর্কের ঝড় তুললেও সরকার ও প্রশাসন এবিষয়ে কতটা সচেতন হয়েছে? নূর খান মনে করেন, মানবাধিকার সংগঠন, সুশীল সমাজ, বিবেকবান মানুষ সহ অনেকেই দীর্ঘদিন ধরে এবিষয়ে সোচ্চার হওয়া সত্ত্বেও এখনো পর্যন্ত দৃশ্যমান কোনো পদক্ষেপ লক্ষ্য করা যাচ্ছে না৷ এখানে শুধু ব়্যাব'এর ক্ষমতা নয়, কূটকৌশলেরও প্রশ্নও রয়েছে৷ প্রতিটি ঘটনার পর সংবাদ বিজ্ঞপ্তির বয়ান প্রায় হুবহু এক৷ শুধু স্থান-কাল-পাত্রের নাম বদলানো হয়৷ তাই সত্য উন্মোচনের স্বার্থে জবাবদিহিতা আনা প্রয়োজন বলে আইন ও সালিশ কেন্দ্রের পরিচালক মনে করেন৷ সাক্ষাৎকার: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "ভেলে", "সোমবার", "বিচার", "জবাবদিহিতা", "ঘটনা", "বহির্ভূত", "ডয়চে" ],
  "automaticKeyPhrases" : [ "" ]
}