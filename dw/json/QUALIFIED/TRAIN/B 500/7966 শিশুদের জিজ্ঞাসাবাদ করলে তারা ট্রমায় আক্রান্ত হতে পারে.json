{
  "docID" : 7966,
  "source" : "http://www.dw.com/",
  "lang" : "BN",
  "url" : "http://www.dw.com/bn/শিশুদের-জিজ্ঞাসাবাদ-করলে-তারা-ট্রমায়-আক্রান্ত-হতে-পারে/a-16345579",
  "title" : "শিশুদের জিজ্ঞাসাবাদ করলে তারা ট্রমায় আক্রান্ত হতে পারে",
  "date" : "01.11.2012",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "শিশুদের জিজ্ঞাসাবাদের নামে তাদের পুরনো কোনো দুঃখজনক স্মৃতিতে ফিরিয়ে নেয়া যাবেনা৷ আর শিশুদের দেয়া তথ্যের কোনো আইনগত বৈধতা নেই৷ তাই তারা কোনো হত্যাকাণ্ডের প্রত্যক্ষ্যদর্শী হলে জিজ্ঞাসাবাদের চেষ্টা পরিত্যাগ করা উচিত৷ সাগর সরওয়ার-মেহেরুন রুনি সাংবাদিক দম্পতির একমাত্র শিশুপুত্র মাহির সরওয়ার মেঘ৷ তার বয়স এখন ৬ বছর ৫ মাস৷ আর সে-ই তার বাবা-মায়ের হত্যাকাণ্ডের একমাত্র প্রত্যক্ষদর্শী৷ ব়্যাব ইতিমধ্যেই এই হত্যাকাণ্ডের ঘটনায় জড়িত বলে সাতজনকে গ্রেপ্তার করেছে৷ তারা সবাই ডাকাত দলের সদস্য৷ আর তারাই হত্যাকাণ্ড ঘটিয়েছে বলে স্বরাষ্ট্রমন্ত্রী এবং ব়্যাব বার বার দাবি করছে৷ তবুও বুধবার বিকেলে শিশু মেঘকে নিয়ে জিজ্ঞাসাবাদ করা হয় ব়্যাব সদর দপ্তরে৷ এ সময় অবশ্য মেঘের আত্মীয়স্বজন সঙ্গেই ছিলেন৷ কিন্তু শিশু মনোবিজ্ঞানী এবং জাতীয় মানসিক স্বাস্থ্য ইন্সটিটিউটের পরিচালক অধ্যাপক ডা. গোলাম রাব্বানি এর বিরোধিতা করেন৷ তিনি ডয়চে ভেলেকে জানান, শিশুদের কোনো দুঃখজনক স্মৃতিতে ফিরিয়ে নেয়া অনুচিত৷ এতে তারা অসুস্থ হয়ে যেতে পারে৷ তিনি আরো জানান, বাস্তবে শিশুদের জিজ্ঞাসাবাদ করে তেমন কোনো লাভও নেই৷ কারণ তারা পুরনো ঘটনা ঠিকমতো বলতে পারে না৷ এদিকে ঢাকা বিশ্ববিদ্যালয়ের আইন ও অপরাধ বিজ্ঞানের অধ্যাপক হাফিজুর রহমান ডয়চে ভেলেকে জানান, শিশুদের দেয়া তথ্য বা সাক্ষ্য আইনের কাছে গ্রহণযোগ্য নয়৷ আর তাদের দেয়া তথ্য অন্য কোনো সাক্ষি বা প্রমাণ দিয়ে সমর্থিত হতে হয়৷ তাই তিনি মনে করেন, কোনো অপরাধের ঘটনায় শিশুর কাছ থেকে তথ্য আদায়ের চেষ্টা বাদ দেয়াই ভালো৷ মেঘকে জিজ্ঞাসাবাদের পর তার মামা নওশের রোমান জানিয়েছেন যে, মেঘ তেমন কোনো কথা বলেনি, সে ছিল বিরক্ত৷ তবে পরে ব়্যাব কর্মকর্তারা তাকে বিমানবন্দরে উড়োজাহাজের কাছে নিয়ে গেল সে বেশ খুশি হয়৷",
  "manualKeyPhrases" : [ "মেহেরুন রুনি", "দুঃখজনক", "হত্যাকাণ্ড", "সাগর সরওয়ার", "মাহির সরওয়ার মেঘ", "শিশু", "জিজ্ঞাসাবাদ" ],
  "automaticKeyPhrases" : [ "" ]
}