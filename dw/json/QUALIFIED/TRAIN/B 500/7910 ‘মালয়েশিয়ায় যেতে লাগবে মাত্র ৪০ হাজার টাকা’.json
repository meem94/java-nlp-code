{
  "docID" : 7910,
  "source" : "http://www.dw.com/",
  "lang" : "BN",
  "url" : "http://www.dw.com/bn/মালয়েশিয়ায়-যেতে-লাগবে-মাত্র-৪০-হাজার-টাকা/a-16520667",
  "title" : "‘মালয়েশিয়ায় যেতে লাগবে মাত্র ৪০ হাজার টাকা’",
  "date" : "15.01.2013",
  "writter" : "আশীষ চক্রবর্ত্তী",
  "categories" : [ "বিশ্ব" ],
  "article" : "আবারও মালয়েশিয়ায় কাজ করতে যাবেন বাংলাদেশিরা৷ যেতে লাগবে মাত্র ৪০ হাজার টাকা৷ নাম নিবন্ধনে তাই সাড়া পড়েছে ব্যাপক৷ সাংবাদিক মোহসিনুল করিম জানিয়েছেন, ছোট কিছু ব্যাপার বাদ দিলে নির্বিঘ্নেই এগোচ্ছে নিবন্ধন প্রক্রিয়া৷ গত ২২শে অক্টোবর বাংলাদেশ ও মালয়েশিয়া সরকারের মধ্যে একটা চুক্তি হয়৷ সেই চুক্তি অনুযায়ী পাঁচ বছর বন্ধ থাকার পর আবার মালয়েশিয়ায় জনশক্তি রপ্তানি শুরু করছে বাংলাদেশ৷ এবার আর কোনো রিক্রুটিং এজেন্সি লোক পাঠাবে না, সরকারই পালন করবে এ দায়িত্ব৷ সুতরাং আশা করা যায় প্রতারণার ঘটনা এবার থেকে আর ঘটবে না৷ এর বাইরে আরেকটি ব্যাপার হলো, এবার খুব কম খরচে, মাত্র ৪০ হাজার টাকায় মালয়েশিয়ায় কাজ করতে যেতে পারবেন বাংলাদেশের শ্রমিকরা৷ এ জন্য অবশ্য আগে নাম নিবন্ধন করাতে হবে৷ সেই প্রক্রিয়াই শুরু হয়েছে গত ১৩ই জানুয়ারি৷ মালয়েশিয়ায় শ্রমিক হিসেবে কাজ করতে যেতে ইচ্ছুকরা ব্যাপক সাড়া দিয়েছেন তাতে৷ প্রথম পর্যায়ে অনলাইনে নিবন্ধনের কাজ শুরু করা হয়েছে ঢাকা ও বরিশাল বিভাগকে দিয়ে৷ অডিও শুনুন 04:11 সাক্ষাৎকারটি শুনতে ক্লিক করুন এখানে এই দুই বিভাগে ১৩ থেকে ২১শে জানুয়ারি পর্যন্ত চলবে নিবন্ধন প্রক্রিয়া৷ রাজশাহী, রংপুর ও সিলেট বিভাগে ১৬ থেকে ১৮ই জানুয়ারি এবং খুলনা ও চট্টগ্রাম বিভাগে ১৯ থেকে ২১শে জানুয়ারি নিবন্ধন করা যাবে৷ প্রতিদিন সকাল ৯টা থেকে বিকেল ৫টা পর্যন্ত চলবে নিবন্ধন৷ স্থানীয় ইউনিয়ন পরিষদ কার্যালয়ে ৫০ টাকার বিনিময়েই নিবন্ধন করানো যাবে৷ তবে সাংবাদিক মোহসিনুল করিম ডয়চে ভেলেকে দেয়া সাক্ষাৎকারে জানালেন, বিচ্ছিন্নভাবে হলেও কয়েকটি জায়গা থেকে তিনি ৫০ টাকার জায়গায় বেশি টাকা নেয়ার অভিযোগ পেয়েছেন৷ এর বাইরে আছে ইন্টারনেট সেবার গতি মন্থর হওয়ার সমস্যা৷ এই দুটো বাদ দিলে মালয়েশিয়ায় আবার নতুন করে জনশক্তি রপ্তানির প্রথম ধাপের কাজ বেশ ভালোভাবেই এগোচ্ছে বলে জানালেন মোহসিনুল করিম৷ নিবন্ধন শেষ হলে সারা দেশ থেকে ৩৪ হাজার ৫০০ জনকে নির্বাচন করা হবে লটারির মাধ্যমে৷ নির্বাচিতদের মালয়েশিয়া যাওয়ার আগে নিতে হবে বিশেষ প্রশিক্ষণ৷ প্রশিক্ষণ দেবে প্রবাসী কল্যাণ মন্ত্রণালয়৷ মালয়েশিয়ার চাহিদা অনুযায়ী প্রথম ধাপে ১০ হাজার শ্রমিক পাঠানো হবে বাংলাদেশ থেকে৷ ফেব্রুয়ারির শেষ অথবা মার্চের দ্বিতীয় সপ্তাহের মধ্যে মালয়েশিয়ায় প্রথম ফ্লাইট পাঠানোর কথা৷",
  "manualKeyPhrases" : [ "বাংলাদেশ", "রিক্রুটিং এজেন্সি", "শ্রমিক", "মালয়েশিয়া", "নাম নিবন্ধন", "চুক্তি" ],
  "automaticKeyPhrases" : [ "" ]
}