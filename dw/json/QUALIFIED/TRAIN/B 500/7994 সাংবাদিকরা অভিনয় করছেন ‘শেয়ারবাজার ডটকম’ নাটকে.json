{
  "docID" : 7994,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাংবাদিকরা-অভিনয়-করছেন-শেয়ারবাজার-ডটকম-নাটকে/a-15068968",
  "title" : "সাংবাদিকরা অভিনয় করছেন ‘শেয়ারবাজার ডটকম’ নাটকে",
  "date" : "12.05.2011",
  "writter" : "",
  "categories" : [ "বিনোদন" ],
  "article" : "বাংলাদেশে বেকারের হার অনেক বেশি৷ আর সেই বেকারদের কেউ কেউ অল্প কিছু পুঁজি নিয়ে শুরু করেছেন শেয়ার ব্যবসা৷ বেঁচে থাকার এ এক অন্য রকম চেষ্টা৷ কিন্তু গত বেশ কিছু দিন যাবত সেখানে চলছে প্রচণ্ড দরপতন৷ আর এই দরপতনে পতন হচ্ছে সেই সব খুঁদে বিনিয়োগকারীদেরই৷ তাই ঐ সব মানুষের সুখ দুঃখ, ভালোবাসা আর স্বপ্ন নিয়েই এবার আসছে ধারাবাহিক নাটক ‘শেয়ারবাজার ডটকম'৷ পুঁজিবাজার নিয়ে এটা বাংলাদেশে এই প্রথম এ ধরণের নাটক৷ নাটকটির পরিচালনা করছেন নয়ন মিল্টন এবং প্রযোজনা করছেন ইয়াসমিন রাব্বি পপি৷ সংলাপ ও চিত্রনাট্য লিখেছেন সালাউদ্দিন রাহাত ও মুস্তাফিজুর রহমান নাহিদ৷ পরিচালক মিল্টন সাংবাদিকদের জানিয়েছন যে, ইতিমধ্যেই ধারাবাহিক এ নাটকের চিত্রগ্রহণের কাজ শুরু হয়ে গেছে৷ নাটকের কাহিনী সম্পর্কে তিনি জানান, শেয়ারবাজারের সঙ্গে জড়িত থাকা ক্ষুদ্র বিনিয়োগকারীদের সুখ-দুঃখ, হাসি-কান্না ও স্বপ্ন নিয়েই এ নাটকের গল্প৷ গল্পের নায়ক চার যুবক৷ উচ্চ শিক্ষায় শিক্ষিত হয়েও দু'জন কোথাও চাকরি পাননি৷ আর অন্য দু'জন স্বাধীনচেতা৷ তাঁদের চাকরি করার ইচ্ছে নেই৷ চার বন্ধু কোনো লক্ষ্য স্থির করতে না পেরে অবশেষে বেছে নেন শেযার ব্যবসা৷ তাঁরা একটি বাসায় ভাড়া থাকেন৷ ব্যবসার সুবিধার জন্য বাসায় লাগিয়ে নেন ইন্টারনেট লাইন৷ সকলেই মেতে ওঠেন শেয়ার ব্যবসা নিয়ে৷ আর সেই ব্যবসা নিয়েই তাঁদের জীবনে ঘটতে থাকে একের পর এক ঘটনা৷ কখনো মজার, কখনো বা দুঃখের৷ নাটকের চার পুরুষ চরিত্রে অভিনয় করছেন - অপূর্ব, হিল্লোল, তিনু করিম ও নয়ন ববুই৷ অন্যদিকে, নারী চরিত্রে থাকছেন - জেনী, দীপা খন্দকার ও হুমায়রা হীমু৷ সবচেয়ে মজার ব্যাপার হলো, বাংলাদেশের সংবামাধ্যমে যাঁরা শেয়ারবাজার নিয়ে প্রতিদিন সংবাদ সংগ্রহ করছেন, তাঁদের অনেককেই দেখা যাবে এই নাটকে৷ অবশ্য সাংবাদিক হিসাবে নয়, অভিনেতা হিসাবে৷ প্রতিবেদন: সাগর সরওয়ার সম্পাদনা: দেবারতি গুহ",
  "manualKeyPhrases" : [ "নাটক", "দরপতন", "অভিনেতা", "শেয়ারবাজার ডটকম", "সাংবাদিক", "অভিনয়" ],
  "automaticKeyPhrases" : [ "" ]
}