{
  "docID" : 7725,
  "source" : "http://www.dw.com/",
  "lang" : "BN",
  "url" : "http://www.dw.com/bn/ওবামা-বললেন-কয়েকটা-কৌশল-বর্বর-ছিল/a-18120151",
  "title" : "ওবামা বললেন, কয়েকটা কৌশল ‘বর্বর’ ছিল",
  "date" : "10.12.2014",
  "writter" : "",
  "categories" : [ "বিশ্ব" ],
  "article" : "আল-কায়েদার সঙ্গে সংশ্লিষ্ট সন্দেহে আটককৃতদের উপর নৃশংস অত্যাচারের কথা আগেই স্বীকার করেছিল সিআইএ৷ তবে বর্বরতার পরিমাণ তার চেয়েও বেশি ছিল বলে এবার জানালো মার্কিন সেনেট৷ ‘সেনেট ইন্টেলিজেন্স কমিটি'-র ৫০০ পাতার এক প্রতিবেদনে বলা হয়েছে, আটককৃতদের উপর শুধু বর্বর নির্যাতন চালানোই হয়নি, সেগুলো থেকে কাজে লাগার মতো তথ্যও পাওয়া যায়নি৷ অবশ্য সিআইএ পরিচালক জন ব্রেনান বলেছেন, ‘‘তাদের কৌশলের কারণে গুরুত্বপূর্ণ তথ্য পাওয়া গেছে, যেটা বিভিন্ন হামলা পরিকল্পনা ব্যর্থ করে দিয়ে অনেক প্রাণ বাঁচাতে সহায়তা করেছে৷'' তবে তিনি স্বীকার করেন, তাঁদের তদন্ত কৌশলে কিছু ভুল ছিল এবং সেগুলো কিছুটা বর্বর ছিল৷ প্রেসিডেন্ট বারাক ওবামা এক সাক্ষাৎকারে মঙ্গলবার প্রকাশিত সেনেট প্রতিবেদনে উল্লেখ থাকা কয়েকটি কৌশল ‘বর্বর' ছিল বলে স্বীকার করে নেন৷ তিনি বলেন, ‘‘নাইন ইলেভেনের পর আমাদের জীবন নিরাপদ করতে অনেকেই কঠোর পরিশ্রম করেছেন৷ তবে এটাও সত্য যে, আমরা এমন কিছু পদক্ষেপ গ্রহণ করেছি যেটা আমাদের মূল্যবোধের ভেতর পড়ে না৷'' প্রতিবেদনে পাওয়া তথ্য তদন্তের সময় একজন সিআইএ কর্মকর্তাকে ‘রাশিয়ান রুলেট' খেলার মাধ্যমে আটককারীকে ভয় দেখানোর অভিযোগ পাওয়া গেছে৷ খেলাটা এরকম – একজন হাতের রিভলভারে একটিমাত্র গুলি ভরে সিলিন্ডারটা ঘুরিয়ে দেয়৷ তারপর সেটা আরেকজনের কপালে ঠেকিয়ে ট্রিগারে চাপ দেয়৷ এতে করে গুলিটা বের হতেও পারে, নাও পারে৷ এছাড়া তথ্য বের করতে ‘ওয়াটারবোর্ডিং’, মলদ্বার দিয়ে খাবার ঢোকানোর মতো শাস্তি দেয়ারও অভিযোগ পাওয়া গেছে৷ হিউম্যান রাইটস ওয়াচের ইউরোপের মিডিয়া ডিরেক্টর অ্যান্ড্রু স্ট্র্যোলাইনের টুইটে সেনেট প্রতিবেদনের কয়েকটি উল্লেখযোগ্য বিষয় উঠে এসেছে৷ সমালোচনা সেনেট প্রতিবেদন প্রকাশের পর আন্তর্জাতিক মানবাধিকার সংস্থাগুলো প্রতিবাদমুখর হয়ে ওঠে৷ যেমন হিউম্যান রাইটস ওয়াচ বা এইচআরডাব্লিউ৷ এইচআরডাব্লিউ-র নির্বাহী পরিচালক কেনেথ রথের টুইট৷ এদিকে জাতিসংঘের মানবাধিকার বিষয়ক স্পেশাল ব়্যাপোটিয়ার বেন এমারসন এক বিবৃতিতে এই অত্যাচার পরিকল্পনার সঙ্গে জড়িত বুশ প্রশাসনের কর্মকর্তাদের শাস্তি দাবি করেন৷ একই দাবি উঠে এসেছে এইচআরডাব্লিউ-র ইউরোপের মিডিয়া ডিরেক্টর অ্যান্ড্রু স্ট্র্যোলাইনের টুইটেও৷ জেডএইচ/ডিজি (এএফপি)",
  "manualKeyPhrases" : [ "সিআইএ", "কৌশল", "ওবামা", "অত্যাচার", "বর্বর", "নৃশংস" ],
  "automaticKeyPhrases" : [ "" ]
}