{
  "docID" : 7496,
  "source" : "http://www.dw.com/",
  "lang" : "BN",
  "url" : "http://www.dw.com/bn/যে-মেয়ে-মুসলমান-হয়ে-হিজাব-পরে-নাচে/a-19061036",
  "title" : "যে মেয়ে মুসলমান হয়ে হিজাব পরে নাচে",
  "date" : "19.02.2016",
  "writter" : "",
  "categories" : [ "ভাইরাল ভিডিও" ],
  "article" : "নাম স্টেফানি কুর্লো৷ বয়স মাত্র ১৪ বছর৷ কিন্তু এ বয়সেই অসামান্য এক স্বপ্ন তার চোখে৷ স্টেফানি ব্যালেরিনা হতে চায়৷ তবে যে সে ব্যালেরিনা নয়, বিশ্বের প্রথম হিজাবপরিহিতা মুসলিম ব্যালে নৃত্যশিল্পী হতে চায় সে৷ ছোট্টবেলা থেকে ব্যালে নাচ শিখছে স্টেফানি৷ অস্ট্রেলিয়ার আর পাঁচটা মেয়ের মতো সেই ছোটবেলা থেকেই একজন নৃত্যশিল্পী হওয়ার স্বপ্ন দেখছিল সে৷ কিন্তু ছয় বছর আগে হঠাৎ করেই তার বাবা-মাসহ পুরো পরিবার ইসলাম ধর্ম গ্রহম করে৷ এরপর হিজাব পরতে শুরু করে স্টেফানি৷ আর সেখানেই ঘটে বিপত্তি৷ কারণ হিজাব পরার ফলে নাচের স্কুলে আর তাকে ঢুকতে দেয়া হয় না৷ অন্য কোনো নাচের স্কুলেও ভর্তি হতে পারে না স্টেফানি৷ সিডনির সেই স্কুলে হিজাব পরে ব্যালে নাচার যে অনুমতি নেই! কিন্তু হাল ছাড়ার মেয়ে নয় স্টেফানি৷ সে বিশ্বের আন্যান্য জায়গায় বিভিন্ন নাচের স্কুলে যোগাযোগ করে৷ একটি স্কুল তাকে নিতে রাজিও হয়৷ কিন্তু সে বেজায় পেশাদার স্কুল৷ সেখানে ভর্তি হতে অনেক অর্থের প্রয়োজন৷ তাহলে? না, এতেও দমে যায়নি স্টেফানি৷ বরং জনতার সহযোগিতায় টাকাটা সংগ্রহ করার জন্য সে শুরু করে একটা ‘ফান্ডরেইসিং ক্যাম্পেইন', যার নাম ‘লঞ্চগুড' ৷ তবে শুধু নিজের জন্যই নয়, অন্য মুসলিম মেয়েদের জন্যও এই সুযোগ করে দিতে চায় সে৷ স্টেফানি দেখিয়ে দিতে চায় যে, ইসলাম শিল্পের পথে কোনো বাধা নয়৷ তাই বিশ্বের প্রথম হিজাবপরিহিতা ‘ব্যালেরিনা' হয়ে সে বিশ্বের মানুষকে ঐক্যবদ্ধ করতে চায়৷ এভাবেই করতে চায় তার স্বপ্নপূরণ৷ ডিজি/এসিবি আপনার মেয়েকেও কি আপনি ব্যালে নাচতে দেবেন? জানান নীচে, মন্তব্যের ঘরে৷",
  "manualKeyPhrases" : [ "মুসলিম", "নাচ", "হিজাব", "ইসলাম", "ব্যালেরিনা", "ব্যালে" ],
  "automaticKeyPhrases" : [ "" ]
}