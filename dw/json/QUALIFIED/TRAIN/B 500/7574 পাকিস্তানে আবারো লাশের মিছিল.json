{
  "docID" : 7574,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাকিস্তানে-আবারো-লাশের-মিছিল/a-16513229",
  "title" : "পাকিস্তানে আবারো লাশের মিছিল",
  "date" : "11.01.2013",
  "writter" : "",
  "categories" : [ "বিশ্ব" ],
  "article" : "বালুচিস্তানে তিন দিন ধরে চলবে শোক৷ পাকিস্তান সরকার এ সিদ্ধান্ত নিয়েছে, কারণ, এক আত্মঘাতী বোমা হামলায় কোয়েটায় মারা গেছে কমপক্ষে ৮২ জন৷ আর সারাদেশে এক দিনে মারা গেছে কমপক্ষে ১১৫ জন৷ বৃহস্পতিবার বালুচিস্তানের রাজধানী কোয়েটার এক স্নুকার ক্লাবে আত্মঘাতী গাড়ি বোমা হামলায় কমপক্ষে ৮২ জন নিহত এবং ১২০ জন আহত হয়েছে বলে বার্তা সংস্থা এএফপি জানিয়েছে৷ এলাকাটি শিয়া অধ্যুষিত৷ স্নুকার ক্লাবে যাঁরা ছিলেন তাঁদের প্রায় সবাই-ই শিয়া মুসলমান৷ ধারণা করা হচ্ছিল হামলার পেছনে কোনো সুন্নি উগ্রপন্থী সংগঠন থাকতে পারে৷ পরে জানা গেছে যায় হামলা চালিয়েছে লস্কর-ই-জাংভি নামের একটি সংগঠন৷ স্থানীয় এক সংবাদ পত্রের কার্যালয়ে ফোন করে ওই সংগঠনটি হামলার দায়িত্ব স্বীকার করেছে৷ পাকিস্তানের জনসংখ্যা ১৮ কোটির মতো৷ মোট জনসংখ্যার শতকরা ২০ ভাগ শিয়া৷ পাকিস্তানে তাঁদের ওপর এমন হামলা অবশ্য নতুন কিছু নয়৷ তবে এক হামলায় এত প্রাণহানির ঘটনা খুব কমই ঘটেছে৷ বৃহস্পতিবার দিনটি সাম্প্রতিক সময়ের মধ্যে খুব ভয়াবহ এক দিন ছিল পাকিস্তানের জন্য৷ কোয়েটার স্নুকার ক্লাবে দু-দুটো আত্মঘাতী হামলার ওই ঘটনার বাইরে আরো কিছু হামলা হয়৷ কেয়েটাতেই সামরিক বাহিনীর গাড়ির নীচে পেতে রাখা বোমা বিস্ফোরণে মারা গেছেন ১১ জন৷ এছাড়া, সোয়াত উপত্যকায় মুসল্লিদের এক জমায়েতে চালানো বোমা হামলায় ২২ জন মারা গেছে বলে খবর৷ সব মিলিয়ে একদিনেই কমপক্ষে ১১৫ জন মারা গেছে পাকিস্তানে৷ ২০১১ সালের ১৩ই মে ভয়াবহ এক বোমা হামলায় পুলিশের এক প্রশিক্ষণ কেন্দ্রের সামনে মারা গিয়েছিল ৯৮ জন৷ বৃহস্পতিবার অবশ্য পাকিস্তানের মানুষকে তার চেয়েও বড় লাশের মিছিল দেখতে হলো৷ এসিবি/ডিজি (এএফপি)",
  "manualKeyPhrases" : [ "পাকিস্তান", "উগ্রপন্থী", "জনসংখ্যা", "শোক", "লাশের মিছিল", "জাংভি" ],
  "automaticKeyPhrases" : [ "" ]
}