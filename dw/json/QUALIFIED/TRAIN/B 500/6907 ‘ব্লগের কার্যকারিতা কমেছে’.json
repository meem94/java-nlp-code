{
  "docID" : 6907,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্লগের-কার্যকারিতা-কমেছে/a-17879537",
  "title" : "‘ব্লগের কার্যকারিতা কমেছে’",
  "date" : "26.08.2014",
  "writter" : "",
  "categories" : [ "ব্লগওয়াচ" ],
  "article" : "প্রথম আলো ব্লগ কর্তৃপক্ষ ১৫ সেপ্টেম্বর তাদের ব্লগ বন্ধ করে দেয়ার ঘোষণা দিয়েছে৷ অন্যান্য সামাজিক মাধ্যমের গুরুত্ব বেড়ে যাওয়ার কারণেই এ সিদ্ধান্ত৷ ২০০৯ সালের ২৩ অক্টোবর আনুষ্ঠানিকভাবে যাত্রা শুরু করেছিল প্রথম আলো ব্লগ৷ প্রথম আলো ব্লগ কর্তৃপক্ষ সোমবার এক নোটিসে জানায়, ‘‘...বর্তমানে দ্রুতগতিতে সামাজিক যোগাযোগ মাধ্যমের ব্যবহার বাড়ছে৷ একই সঙ্গে অনলাইন সংবাদমাধ্যমেও অনেকেই অংশ নিচ্ছেন৷ এগুলো সত্যিকার অর্থেই বেশ উৎসাহজনক এবং ভালো খবর৷ যে বিষয়গুলো একসময় শুধু ব্লগে লিখে প্রকাশ করা যেত এবং ব্লগের সঙ্গে যুক্ত থাকা ব্লগাররাই পড়তেন, সেটি এখন আরও বড় পরিসরে ফেসবুক এবং অনলাইন মাধ্যমসহ নানানভাবে অন্যান্য সামাজিক যোগাযোগ মাধ্যমে ছড়িয়ে দেওয়া যাচ্ছে৷ এর ফলে নির্দিষ্ট গণ্ডির বাইরে অনেকেই সে লেখা পড়তে এবং মন্তব্য করতে পারছেন৷ বর্তমান বাস্তবতায় ফেসবুক ও ফেসবুকের মতো সুবিধাসম্পন্ন অন্যান্য সামাজিক যোগাযোগ মাধ্যমের কারণে ব্লগের জনপ্রিয়তা ও কার্যকারিতা কিছুটা যে কমেছে, সেটা অস্বীকার করার উপায় নেই৷ আবার অনলাইন সংবাদমাধ্যমেও যুক্ত থাকার সুযোগ ক্রমাগত বেড়ে চলেছে৷ সব মিলিয়ে প্রথম আলো কর্তৃপক্ষ আগামী ১৫ সেপ্টেম্বর ২০১৪ থেকে এ ব্লগটি বন্ধ করে দেওয়ার সিদ্ধান্ত নিয়েছে৷'' এ বিষয়ে প্রতিক্রিয়া জানিয়ে মোহাম্মদ ইলিয়াছ ‍চৌধূরী ঐ নোটিসের নীচে লিখেছেন, ‘‘বতর্মান সময়ে ব্লগ বা ব্লগিং সমাজের একটি শিক্ষিত গোষ্ঠীর মেধা ও মননকে শাণিত করার হাতিয়ার স্বরূপ৷ বলা যায় আধুনিক যুগে ব্লগ ও ব্লগিং নতুন লেখক ও পাঠক সৃষ্টির একটি সুতিকাগার৷ তাই সামাজিক ব্লগের প্রয়োজন রয়েছে৷ কিন্তু হঠাৎ প্রথম আলো কর্তৃপক্ষের নেওয়া এমন সিদ্ধান্তে সত্যি খুবই অবাক হলাম৷ তিল তিল করে গড়ে তোলা ব্লগারদের প্রিয় এই ব্লগটি চালানোর সামর্থ্য কি প্রথম আলো কর্তৃপক্ষের নাই? নাকি এটা শুধু তাদের মানসিক দৈনতা? যারা সমাজকে বদলে দেওয়ার কথা বলে, তারা কিভাবে সমাজের একটি রুচিশীল শিক্ষিত গোষ্ঠীর গড়ে তোলা মেধা ও চিন্তা বিকাশের ক্ষেত্রটা বন্ধ করে দিতে পারে! আসলে সবটাই মুখোশ, এরা হচ্ছে বাণিজ্য বেনিয়া৷ তাই ফ্রিতে ব্লগ চালু রাখবে কেন?'' আমির আসহাব লিখেছেন, ‘‘আমি এখনও আশা করছি, আমাদের প্রাণের ব্লগ (প্রথম আলো ব্লগ) বন্ধ না হোক৷ যদি কোনো ভালোবাসার টানে তাকে ফিরানো না-ই যায়, তবে আমার প্রত্যাশা এতটুকু যে আমরা যারা ব্লগার আছি তারা যেন হারিয়ে না যাই৷ ফেসবুকসহ বিভিন্ন ব্লগে আমাদের এ বন্ধন যেন চির অটুট থাকে৷'' সুখেন্দু বিশ্বাস লিখেছেন, ‘‘খুবই মর্মাহত হলাম, খুবই৷ কোনোভাবেই কি বাঁচিয়ে রাখা যায় না প্রিয় এই ব্লগটা৷'' এদিকে সামহয়্যার ইন ব্লগে জাফরুল মবীন লিখেছেন, ‘‘প্রথম আলো ব্লগে লেখালেখির মাধ্যমেই আমার বাংলা ব্লগিংয়ের অভিষেক হয়েছিল৷ যদিও আমি খুব বেশি অ্যাকটিভ ছিলাম না৷ কিন্তু আজ প্রথম আলো ব্লগ কর্তৃপক্ষ আনুষ্ঠানিকভাবে ব্লগটি বন্ধ করার নোটিস জারি করেছেন৷ পরিচ্ছন্ন একটি বাংলা ব্লগের এ অকাল প্রয়াণে আমি দুঃখিত, ব্যথিত৷ একই সাথে অন্যান্য বাংলা ব্লগের ভবিষ্যত নিয়েও আমি উদ্বেগ ও শঙ্কা প্রকাশ করছি৷'' সংকলন: জাহিদুল হক সম্পাদনা: দেবারতি গুহ",
  "manualKeyPhrases" : [ "ফেসবুক", "জনপ্রিয়তা", "প্রথম আলো ব্লগ", "ব্লগ", "কার্যকারিতা" ],
  "automaticKeyPhrases" : [ "" ]
}