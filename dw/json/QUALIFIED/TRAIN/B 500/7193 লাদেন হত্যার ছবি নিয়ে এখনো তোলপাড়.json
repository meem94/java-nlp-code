{
  "docID" : 7193,
  "source" : "http://www.dw.com/",
  "lang" : "BN",
  "url" : "http://www.dw.com/bn/লাদেন-হত্যার-ছবি-নিয়ে-এখনো-তোলপাড়/a-16864619",
  "title" : "লাদেন হত্যার ছবি নিয়ে এখনো তোলপাড়",
  "date" : "07.06.2013",
  "writter" : "",
  "categories" : [ "বিনোদন" ],
  "article" : "মুক্তির আগেই ‘জিরো ডার্ক থার্টি’ যতটা প্রচারের আলো পেয়েছে, তা পেতোনা নির্বাচনের ঠিক আগে যুক্তরাষ্ট্রে প্রিমিয়ার না হলে৷ নির্বাচন শেষ, ওবামা প্রেসিডেন্ট হিসেবে আবার কাজ শুরু করেছেন অনেকদিন হলো৷ এখনো আলোচনায় সেই ছবি! ওসামা বিন লাদেনকে হত্যা করার দৃশ্য নিয়ে তৈরি ‘জিরো ডার্ক থার্টি'-র প্রিমিয়ার হয়েছিল যুক্তরাষ্ট্রের প্রেসিডেন্ট নির্বাচনের ঠিক দু’দিন আগে৷ সমালোচকরা বলেছিলেন, লাদেন হত্যার কৃতিত্বের কথা ভোটারদের স্মরণ করিয়ে শেষ দিকে কিছু ভোট আদায় করে নেয়ার জন্যই এমন সময় নির্বাচন করা হয়েছে৷ ভোটযুদ্ধ জিতে বারাক ওবামা প্রেসিডেন্ট হিসেবে দ্বিতীয় দফার কাজও করে যাচ্ছেন দিব্যি, অথচ ‘জিরো ডার্ক থার্টি' নিয়ে বিতর্ক চলছেই৷ এবার যুক্তরাষ্ট্রের কেন্দ্রীয় গোয়েন্দা সংস্থা (সিআইএ)-র সাবেক পরিচালক লিয়ন প্যানেট্টাকে অস্বস্তিতে ফেলেছে এই ছবি৷ ছবির জন্য কিছু গোপন তথ্য সরবরাহ করার অভিযোগ উঠেছিল তাঁর বিরুদ্ধে৷ তদন্ত করে প্রমাণও পেয়েছে পেন্টাগন৷ তবে প্যানেটা গোপন তথ্য কিন্তু গোপনে দেননি৷ এক সভায় সেনা কর্মকর্তাদের উদ্দেশ্যে ভাষণ দিচ্ছিলেন৷ সেখানে কথা প্রসঙ্গে এসে যায় লাদেন হত্যায় অংশ নেয়া সেনাদলের কমান্ডারের নাম৷ নামটা বলেই মূলত যুক্তরাষ্ট্রের নিরাপত্তা আইনের চোখে ‘অপরাধী' হয়েছেন প্যানেটা৷ আইন অনুযায়ী এমন তথ্য তিনি কোনোভাবেই প্রকাশ করতে পারেন না৷ কিন্তু সেদিন সেই সভায় ‘জিরো ডার্ক থার্টি'-র কাহিনিকারও ছিলেন শ্রোতার আসনে৷ তথ্যগুলো শুনতে যা সময় লেগেছে, কাজে নামতে আর সময় লাগেনি তাঁর! মার্কিন প্রতিরক্ষা মন্ত্রণালয় পেন্টাগন তদন্তের একটি খসড়া প্রতিবেদন প্রকাশ করেছে৷ সেখানে তথ্য প্রকাশের মতো গুরুতর অপরাধে লিয়ন প্যানেটার জড়িত থাকার কথা বলা হলেও কাজটি তিনি ইচ্ছে করে করেছেন কিনা সেটা বলা হয়নি৷ নাম প্রকাশে অনিচ্ছুক যুক্তরাষ্ট্রের এক সামরিক কর্মকর্তা বলেছেন, সেদিন সভায় যে বাইরের কেউ আছেন সিআইএ-র সাবেক প্রধান আসলে তা জানতেন না৷ এসিবি/এসবি (এএফপি, এপি)",
  "manualKeyPhrases" : [ "প্রচারের আলো", "জিরো ডার্ক থার্টি", "প্রেসিডেন্ট", "নির্বাচন", "যুক্তরাষ্ট্রে প্রিমিয়ার" ],
  "automaticKeyPhrases" : [ "" ]
}