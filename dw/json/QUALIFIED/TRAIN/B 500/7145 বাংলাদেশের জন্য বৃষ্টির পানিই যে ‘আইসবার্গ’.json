{
  "docID" : 7145,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-জন্য-বৃষ্টির-পানিই-যে-আইসবার্গ/a-17957496",
  "title" : "বাংলাদেশের জন্য বৃষ্টির পানিই যে ‘আইসবার্গ’",
  "date" : "27.09.2014",
  "writter" : "",
  "categories" : [ "অন্বেষণ" ],
  "article" : "‘আইসবার্গ’, অর্থাৎ হিমশৈল থেকে এক ধরণের ‘বিয়ার’ তৈরি হচ্ছে ক্যানাডার উত্তর-পূর্ব অঞ্চলের নিউফাউন্ডল্যান্ডে৷ সেখানে বরফের কমতি নেই৷ তাই সমস্যা নেই সেই বরফ গলা বিশুদ্ধ জল ভিন্নভাবে ব্যবহার করা নিয়ে৷ কিন্তু বাংলাদেশে? বাংলাদেশের মতো বিশুদ্ধ পানীয় জল বিশ্বের অনেক দেশেই দুষ্প্রাপ্য৷ এই যেমন দূষণের কারণে সেখানকার নলকূপগুলোর পানিতে রয়েছে আর্সেনিকের সমস্যা৷ সত্তরের দশকে প্রায় ৪০ লাখ কূপ বসানো হয়েছিল বাংলাদেশে৷ কিন্তু ১৯৯৩ সালে তার মধ্যে বহু কূপের পানিতে আর্সেনিক ধরা পড়ে৷ অর্থাৎ সেই জল পরিণত হয় ‘অপেয়' পানিতে৷ কিন্তু বাংলাদেশে তো বরফ নেই৷ সুতরাং বঙ্গোপসাগরের ‘আইসবার্গ' ধরে পানি সংগ্রহ করার প্রশ্নও ওঠে না৷ তাই তখন ‘গ্রাউন্ডওয়াটার', মানে ভূগর্ভস্থ পানি ছেড়ে ‘সার্ফেস ওয়াটার' বা ভূপৃষ্ঠের পানিতে ফিরতে হয় মানুষকে৷ এরপর ২০০৪ সালে একবার বলা হয়েছিল যে, বাংলাদেশের ৯৮ শতাংশ মানুষ ‘উন্নততর' পানির উৎসের সঙ্গে যুক্ত৷ একটি নিম্ন আয়ের দেশের পক্ষে এহেন একটা পরিসংখ্যান সত্যিই চমকপ্রদ৷ কিন্তু তারপর আবারো সংবাদমাধ্যমে উঠে আসে সেই ‘আর্সেনিক' সমস্যা৷ ঢাকার পানি সরবরাহের ৮২ শতাংশ অবশ্য আসে গ্রাউন্ডওয়াটার থেকে; সেই ভূগর্ভস্থ পানি আর্সেনিক মুক্ত৷ কিন্তু এক্ষেত্রে সমস্যা রাজধানীর জনসংখ্যা বৃদ্ধি, শহরের সম্প্রসারণ এবং পানির ব্যবহার৷ বিশেষজ্ঞরা জানান, ঢাকার নীচে ভূগর্ভস্থ পানির স্তর বছরে দুই থেকে তিন মিটার নেমে যাচ্ছে৷ বলতে কি, শহরটির ভূগর্ভস্থ পানির উচ্চতা গত চার দশকে ৫০ মিটার নেমে গেছে৷ অর্থাৎ, আজ পানি পেতে হলে অন্তত ৬০ মিটার মাটি খুঁড়তে হবে৷ প্রশ্ন হলো, তাহলে ঢাকা তথা বাংলাদেশে বিশুদ্ধ পানীয় জলের সন্ধান কি একেবারেই মিলবে না? বাংলাদেশে ডিপ টিউবওয়েল বসিয়ে ইলেকট্রিক পাম্প দিয়ে সেচের জল তোলাটা সাধারণ ব্যাপার৷ সরকার একবার পরিকল্পনা করছিল, সেই পানি পানীয় জল হিসেবে বিক্রি করা যায় কিনা৷ আবার ছোটখাটো কারখানার জন্যও সেই পানি বিক্রি করা যেতে পারে৷ আসলে পানি ব্যাপারটা সার্বজনীন: পানি সকলের প্রয়োজন; পানির উৎস আছে, তেমন ব্যবহারও আছে; আর আছে ময়লা পানি এবং পানির দূষণ৷ সর্বক্ষেত্রেই প্রয়োজন পরিবর্তন ও সচেতনতার৷ যেমন বাংলাদেশের জন্য বৃষ্টির পানিই কিন্তু ‘আইসবার্গ' হয়ে উঠতে পারে৷ অঞ্চলভেদে এখানে বার্ষিক গড় বৃষ্টিপাতের হার ২০০-২৫০ বিলিয়ন কিউবিক মিটার৷ এর মধ্যে উপকূল ও পাহাড়ি অঞ্চলে বৃষ্টিপাতের পরিমাণ বেশি৷ এ সব অঞ্চলে বৃষ্টির পানি সংগ্রহ করলে সুফল দেবে বৈকি! এই পানি ধরে রাখা বা সংরক্ষণ করা গেলে, তা থেকেই সুপেয় পানির ব্যবস্থা করা যেতে পারে৷ পানি বিশেষজ্ঞ ফিরোজ আহমেদ বলেন, ‘‘বাংলাদেশে বছরে সুপেয় পানির চাহিদা ১৬০ বিলিয়ন কিউবিক মিটার৷ তাই বৃষ্টির পানি সংগ্রহ করলে বেশির ভাগ পানির কাজই আমরা সেই পানি দিয়ে করতে পারি৷ মোকাবিলা করতে পারি আর্সেনিক সমস্যারও৷'' বলা বাহুল্য, এক্ষেত্রে বরফ গলানোরও প্রয়োজন নেই৷ কারণ আকাশ থেকে সেটা তো গলেই পড়ছে! বেসরকারি সংগঠন ‘ওয়াটার এইড বাংলাদেশ' বাংলাদেশ প্রকৌশল বিশ্ববিদ্যালয় বা বুয়েট-এর সহযোগিতায় সেরকমই একটা কাজ শুরু করেছে৷ তবে এর জন্য যে আরো সচেতনতা, পানির আরো সদ্ব্যবহার প্রয়োজন৷ অরুণ শঙ্কর চৌধুরী/ডিজি",
  "manualKeyPhrases" : [ "বাংলাদেশ", "বিয়ার", "পানি", "বরফ", "আইসবার্গ", "জল", "হিমশৈল", "বিশুদ্ধ" ],
  "automaticKeyPhrases" : [ "" ]
}