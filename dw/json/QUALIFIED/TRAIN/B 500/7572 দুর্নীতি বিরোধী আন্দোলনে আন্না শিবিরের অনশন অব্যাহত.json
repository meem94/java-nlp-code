{
  "docID" : 7572,
  "source" : "http://www.dw.com/",
  "lang" : "BN",
  "url" : "http://www.dw.com/bn/দুর্নীতি-বিরোধী-আন্দোলনে-আন্না-শিবিরের-অনশন-অব্যাহত/a-16135804",
  "title" : "দুর্নীতি বিরোধী আন্দোলনে আন্না শিবিরের অনশন অব্যাহত",
  "date" : "01.08.2012",
  "writter" : "",
  "categories" : [ "বিশ্ব" ],
  "article" : "আন্না টিমের অনশন আজ অষ্টম দিনেও অব্যাহত৷ সরকারের তরফ থেকে অনশন তুলে নেবার আবেদন রাখা হয়নি৷ ওদিকে, আন্না শিবির থেকে এক বিকল্প রাজনৈতিক মঞ্চ গঠনের কথা ওঠায় আন্দোলনে নতুন মাত্রা যুক্ত হয়েছে৷ দুর্নীতি বিরোধী জন লোকপাল বিল পাশ করাবার দাবিতে দিল্লির যন্তর মন্তর চত্বরে আন্না শিবির আবারো অনশনে বসেছেন৷ আজ অনশনের অষ্টম দিন৷ আন্না শিবিরের সুর ক্রমশ আক্রমণাত্মক হয়ে উঠছে৷ আন্দোলনের প্রাণপুরুষ আন্না স্বয়ং বলেছেন, দাবি আদায় না হওয়া অবধি সরকারের সঙ্গে কোনো আলোচনা নয়৷ এমনকি প্রধানমন্ত্রীর সঙ্গেও নয়৷ সরকারের তরফেও অনশন তুলে নেবার জন্য কোনো আবেদন রাখা হয়নি এবার৷ বরং বলেছে এটা নাটকবাজি৷ আর পরিস্থিতি সামলানোর ভার ছেড়ে দেয়া হয়েছে স্থানীয় প্রশাসনের ওপর৷ অষ্টম দিনে অনশনরত আন্না সহযোগীদের শারীরিক অবস্থা দেখে পুলিশ তাঁদের জোর করে হাসপাতালে নিয়ে যাবার কথা বললে, অনশনকারী অরবিন্দ কেজরিওয়াল এর পেছনে সরকারের চক্রান্তের ছায়া দেখতে পান৷ তাঁর কথায়, ‘‘গান্ধীজির সত্যাগ্রহের সময় ইংরেজরাও যেটা করেনি, এখন সেটা হচ্ছে৷ আমার জীবন নিয়ে ছিনিমিনি খেলার চেষ্টা চলছে৷'' এবার আন্না সমাবেশে তেমন ভিড় না দেখে অনেকেই বলতে শুরু করেছে, তবে কী গতবারের মতো আন্না ম্যাজিক কাজ করছেনা? সেটা লক্ষ্য করেই ৭৫ বছর বয়সী গান্ধীবাদি আন্না হাজারে আমরণ অনশনে বসলে ভিড় আস্তে আস্তে বাড়তে থাকে৷ তিনি বলেন, আমজনতা যেভাবে পাশে আছে তাতে সরকারকে জনলোকপাল বিল পাশ করাতেই হবে৷ ঐ বিল পাশ হলে অন্তত ৭০ শতাংশ দুর্নীতি দূর করা সম্ভব হবে৷ উল্লেখ্য, লোকপাল বিল সংসদের নিম্নকক্ষে পাশ হলেও উচ্চকক্ষে আটকে যায় সরকার পক্ষের সংখ্যাগরিষ্ঠতা না থাকায়৷ আন্না টিম মনে করেন, লোকপাল বিলে সরকার যেসব সংস্থান রেখেছে তাতে দুর্নীতি দূর হবে না৷ এদিকে, এই আন্দোলনকে নাগরিক আন্দোলনে সীমাবদ্ধ না রেখে এক বিকল্প রাজনৈতিক চেহারা দেবার চেষ্টা করায় আন্দোলনের ভবিষ্যত নিয়ে প্রশ্ন উঠছে৷ শাসক দল কংগ্রেসকে কোণঠাসা করাই যার উদ্দেশ্য৷ সেই লক্ষ্যে ২০১৪ সালের সাধারণ নির্বাচনে আন্না শিবির প্রার্থী দেবে৷ কংগ্রেসের বিরুদ্ধে চালাবে প্রচার৷ তবে বিজেপি'কে সমর্থন করবে না তাঁরা৷ কারণ তাঁদের মতে, বিজেপি'ও লোকপাল নিয়ে রাজনীতি করছে৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: দেবারতি গুহ",
  "manualKeyPhrases" : [ "বিরোধী", "হাজারে", "অব্যাহত", "দুর্নীতি", "আন্না", "অনশন", "শিবির" ],
  "automaticKeyPhrases" : [ "" ]
}