{
  "docID" : 7383,
  "source" : "http://www.dw.com/",
  "lang" : "BN",
  "url" : "http://www.dw.com/bn/মার্কিন-আইনের-খসড়ার-বিরুদ্ধে-উইকিপিডিয়ার-অভিনব-প্রতিবাদ/a-15673623",
  "title" : "মার্কিন আইনের খসড়ার বিরুদ্ধে উইকিপিডিয়ার অভিনব প্রতিবাদ",
  "date" : "18.01.2012",
  "writter" : "",
  "categories" : [ "বিজ্ঞান পরিবেশ" ],
  "article" : "বুধবার ২৪ ঘণ্টার জন্য ওয়েবসাইট ব্ল্যাক-আউট করে দিয়েছে উইকিপিডিয়া৷ দু'টি প্রস্তাবিত আইনের বিরুদ্ধে মার্কিন কংগ্রেসের উপর চাপ সৃষ্টি করতেই তাদের এই অভিনব প্রতিবাদ৷ নতুন নাম, শব্দ বা জায়গার কথা শুনলে আজকাল আর লাইব্রেরি ছুটতে হয় না, ইনসাইক্লোপিডিয়া বা বিশ্বকোষের বিশাল কোনো খণ্ড বইয়ের তাক থেকে নামিয়ে ঘাঁটতে হয় না৷ ইনসাইক্লোপিডিয়ার তথ্যভান্ডার ঢুকে পড়েছে ইন্টারনেটের মধ্যে৷ কম্পিউটার বা স্মার্টফোনের পর্দায় তার নাগাল পাওয়া যায়৷ নামী-দামী সংস্থার বিশ্বকোষ দেখতে প্রায়ই মাশুল গুনতে হয়৷ তাই সর্বসাধারণের ব্যবহারের জন্য রয়েছে উইকিপিডিয়া৷ এর বিশেষত্ব হলো, সাধারণ ইন্টারনেট ব্যবহারকারী সেই তথ্যভাণ্ডারে তথ্যের যোগান দিয়ে থাকেন, প্রয়োজনে তা আপডেট করতে পারেন, ভুল শোধরাতে পারেন৷ আর সবাই বিনামূল্যে সেই তথ্যভান্ডার ঘেঁটে দেখতে পারে৷ সেই উইকিপিডিয়ার ইংরাজি সংস্করণ বুধবার বন্ধ রাখা হয়েছে৷ ছুটি নয়, প্রতিবাদ হিসেবেই ইন্টারনেটে এই ‘হরতাল'৷ মার্কিন যুক্তরাষ্ট্রে সম্প্রতি দু'টি আইন পেশ করা হয়েছে, যেগুলির ঘোষিত উদ্দেশ্য অনলাইন মাধ্যমে পাইরাসি ও ইন্টারনেটে আইপি ঠিকানার অপব্যবহারের মোকাবিলা করা৷ কিন্তু সমালোচকরা মনে করেন, এর মাধ্যমে আসলে মত প্রকাশের অধিকার সীমিত করা হবে এবং পাইরাসির অজুহাত দেখিয়ে যে কোনো ওয়েবসাইট বন্ধ করে দেওয়া সম্ভব হবে৷ এমনকি সেই ওয়েবসাইট যদি কপিরাইট আইন ভঙ্গ নাও করে, নতুন এই আইনের মাধ্যমে এমন কড়া পদক্ষেপ নেওয়া সম্ভব হবে৷ মার্কিন কংগ্রেসের এই সিদ্ধান্তের প্রতিবাদে উইকিপিডিয়া বুধবার বন্ধ রাখা হয়েছে৷ এদিন উইকিপিডিয়ার ইংরাজি ওয়েবসাইটে গেলে স্বাভাবিক তথ্য দেখা যায় নি৷ তার বদলে কালো প্রেক্ষাপটের উপর লেখা রয়েছে – এমন এক বিশ্বের কথা কল্পনা করুন, যেখানে বিনামূল্যে জ্ঞান পাওয়া সম্ভব নয়৷ উইকিপিডিয়া আরও লিখেছে, ‘‘এক দশকেরও বেশি সময় ধরে আমরা কোটি কোটি ঘণ্টা ব্যয় করে মানবজাতির ইতিহাসের সবচেয়ে বড় ইনসাইক্লোপিডিয়া তিলে তিলে গড়ে তুলেছি৷ কিন্তু মার্কিন কংগ্রেস এই মুহূর্তে এমন সব আইন অনুমোদন করার কথা ভাবছে, যার ফলে মুক্ত ও বিনামূল্যের ইন্টারনেটের মারাত্মক ক্ষতি হবে৷ এবিষয়ে সচেতনতা সৃষ্টি করতে আমরা ২৪ ঘণ্টার জন্য উইকিপিডিয়া ব্ল্যাক-আউট করে দিচ্ছি৷'' জনপ্রতিনিধিদের উপর এবিষয়ে চাপ বাড়ানোর আহ্বানও জানিয়েছে উইকিপিডিয়া৷ মার্কিন নাগরিকদের প্রতি তাদের বার্তা, ‘কংগ্রেসকে বলুন, তারা যেন ইন্টারনেটে সেন্সরশিপ চালু না করে৷' উইকিপিডিয়া একা নয়, মার্কিন কংগ্রেসের এই উদ্যোগের বিরুদ্ধে প্রতিবাদ জানাচ্ছে আরও কয়েকটি ওয়েবসাইট, যার মধ্যে রয়েছে রেডিট, মুভ-অন, মোজিলা, বোইং বোইং ইত্যাদি৷ গুগল ও টুইটারও বিরোধিতা করছে, কিন্তু তারা ব্ল্যাক-আউট করতে রাজি হয় নি৷ উল্লেখ্য, হোয়াইট হাউসও এই আইনের বিরোধিতা করছে৷ প্রতিবেদন: সঞ্জীব বর্মন সম্পাদনা: আব্দুল্লাহ আল-ফারূক",
  "manualKeyPhrases" : [ "কালো", "প্রতিবাদ", "আইন", "ইন্টারনেট", "ব্ল্যাক", "মার্কিন", "আউট", "উইকিপিডিয়া", "বন্ধ" ],
  "automaticKeyPhrases" : [ "" ]
}