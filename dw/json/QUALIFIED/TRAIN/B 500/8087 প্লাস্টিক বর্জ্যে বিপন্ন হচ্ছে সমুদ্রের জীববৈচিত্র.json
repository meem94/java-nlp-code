{
  "docID" : 8087,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্লাস্টিক-বর্জ্যে-বিপন্ন-হচ্ছে-সমুদ্রের-জীববৈচিত্র/a-16173914",
  "title" : "প্লাস্টিক বর্জ্যে বিপন্ন হচ্ছে সমুদ্রের জীববৈচিত্র",
  "date" : "17.08.2012",
  "writter" : "",
  "categories" : [ "বিজ্ঞান পরিবেশ" ],
  "article" : "জীবনযাত্রা আধুনিক হওয়ার সঙ্গে সঙ্গে বাড়ছে সমুদ্রে বর্জ্য পদার্থের পরিমাণ৷ প্লাস্টিকের পণ্য ব্যবহারের পর তার বিশাল একটা অংশ চলে যাচ্ছে সমুদ্রে, যা বিপন্ন করছে সেখানকার জীববৈচিত্রকে৷ তবে এর থেকে উপকৃত হচ্ছে বহু প্রাণী৷ প্লাস্টিকের বোতল, খেলনা, যন্ত্র, খাবার ও পণ্যের মোড়ক, আরও কত কি....সমুদ্রে দিন দিন বাড়ছে এইসব বর্জ্য পদার্থের পরিমাণ৷ দিন যত যাচ্ছে ততই যেন সমুদ্রের পানি দুষিত থেকে আরও দুষিত হচ্ছে৷ গবেষকদের হিসেব অনুযায়ী, সমুদ্রের প্রতি এক বর্গকিলোমিটার এলাকাতে ১০০ গ্রাম করে এই ধরণের প্লাস্টিক বর্জ্য ভাসছে৷ সেই মতে, গোটা বিশ্বের সমুদ্র এলাকাতে প্লাস্টিক বর্জ্যের পরিমাণ এখন মোট ৪০ হাজার টনের ওপর৷ আর এইসব বর্জ্যের জন্য বিপন্ন হয়ে উঠছে সমুদ্রের জীববৈচিত্র৷ অনেক সামুদ্রিক প্রাণী এগুলোকে খাবার মনে করে খেতে গিয়ে প্রাণও হারাচ্ছে৷ এই প্লাস্টিক বর্জ্যের মধ্যে আরও ভয়াবহ হলো মাইক্রোপ্লাস্টিক৷ সমুদ্রের ঢেউয়ের ধাক্কায় এবং সূর্য্যের অতিবেগুনি রশ্মির কারণে প্লাস্টিকের কণাগুলো ভেঙ্গে ক্ষুদ্র থেকে ক্ষুদ্রতর হয়ে পড়ে৷ এমনকি একসময় সেগুলো আর খালি চোখে দেখা যায় না৷ এছাড়া এই ধরণের মাইক্রোপ্লাস্টিকের কণা যখন সমুদ্রের পানিতে মিশে যায়, সেগুলো সামুদ্রিক প্রাণীগুলোর জন্য ক্ষতিকর৷ আর এত ক্ষুদ্র হওয়ার কারণেই এগুলোকে চিহ্নিত করা কঠিন, জানালেন জার্মানির আলফ্রেড ভেগেনার ইন্সটিটিউটের জীববিজ্ঞান বিভাগের গবেষক হাইন্স ডিটার ফ্রাঙ্কে৷ তাঁর কথায়, ‘‘এগুলোর বেশিরভাগই হচ্ছে কাপড়ের ক্ষুদ্র সিন্থেটিক তন্তু, ডিটারজেন্ট পাউডার ও কসমেটিক সহ নানা রাসায়নিক পণ্যের উপাদান৷ এছাড়া গাড়ির টায়ারের অংশ সহ এই ধরণের অনেক বর্জ্য বৃষ্টির পানির সঙ্গে নদীতে পড়ে, আর তারপর সমুদ্রে ভেসে চলে আসে৷'' যত বেশি এই ধরণের প্লাস্টিক সমুদ্রে ভেসে চলে আসবে পরিবেশের ক্ষতি তত বেশি হবে৷ কারণ সমুদ্রের পানিতে ভেসে চলা এইসব বর্জ্যের ভেঙে যাওয়া ক্ষুদ্র কণা সেখানকার মাছ ও জীবজন্তুর জন্য বিষের মতো কাজ করে, বললেন হাইন্স ডিটার ফ্রাঙ্কে৷ বললেন, ‘‘স্বাভাবিকভাবেই এগুলো নানা ধরণের প্রস্তুত পদার্থ, যা পানিতে অনেকদিন পার হয়ে গেলেও সহজে পচে না৷ আর এই ধরণের প্লাস্টিক পণ্য যত বেশি শক্ত, বিপদ তত বেশি৷ কারণ এই ধরণের পণ্যের উপাদান সমুদ্রে জীবের বিপাকপ্রক্রিয়ার জন্য ক্ষতিকর এবং পরিবেশ বিপর্যয়ের কারণ হয়ে দাঁড়ায়৷'' যদিও অনেক দিন ধরেই এই প্লাস্টিক বর্জ্যের সমস্যা নিয়ে কথাবার্তা হয়ে আসছে, তবে এটা নিয়ে গবেষণা খুব কমই হয়েছে৷ এই ধরণের সমস্যার কারণে কী ধরণের ক্ষতির মুখোমুখি হচ্ছে সমুদ্রের জীববৈচিত্র, কোন এলাকাতে বেশি ক্ষতি হচ্ছে - তার এখনও কূলকিনারা করতে পারেনি গবেষকরা৷ এই বিষয়ে যুক্তরাষ্ট্রের ক্যালিফোর্নিয়ার লা ইয়োলা ইউনিভার্সিটির জীববিজ্ঞানী মার্টিন থিল বললেন, ‘‘আমাদের বুঝতে হবে যে এই প্রাণীবৈচিত্র বিশাল আকারের এবং তা ছড়িয়ে আছে সমুদ্র, মহাসমুদ্রে৷ এবং এই নিয়ে গবেষণা করাটাও অনেক কঠিন৷ আমরা এই জীববৈচিত্র সম্পর্কে খুবই কমই জানি, বিশেষ করে এখানকার জীবনযাপন সম্পর্কে৷'' তবে এই ধরণের প্লাস্টিক বর্জ্যও কিন্তু এক ধরণের প্রাণীর জন্য উপকার বয়ে আনছে৷ সমুদ্রের পানিতে ক্ষুদ্র এই কীটের বৈজ্ঞানিক নাম হ্যালোবেটস সেরিসেউস৷ এক সেন্টিমিটার লম্বা ও শরু এই কীটের রয়েছে বিশাল বিশাল পা৷ পানিতে ভেসে চলা নানা প্লাস্টিকে এরা ডিম পাড়ে৷ প্লাস্টিক পানির চেয়ে হালকা হওয়ায় তা ডোবে না৷ তাই তাদের ডিমগুলোও থাকে অক্ষত৷ এই ব্যাপারে মার্টিন থিল জানালেন, ‘‘এগুলো পানিতে ভেসে চলা শৈবাল, কাঠের টুকরা কিংবা ছোট ছোট অক্টোপাসের খোলস হতে পারে৷ এছাড়া অনেক ক্ষুদ্র পাথরের কণা যেগুলো পানিতে ভাসতে পারে, সেগুলোতে এই কীট ডিম পাড়ে৷'' প্রকৃতির এই নিয়মটা বড়ই অদ্ভুত৷ একই জিনিস হয়ত কারো জীবন কেড়ে নেয়, আবার সেটাই কারো বাঁচার উপায় হয়ে ওঠে৷ প্রতিবেদন: ফাবিয়ান স্মিড্ট / আরআই সম্পাদনা: দেবারতি গুহ",
  "manualKeyPhrases" : [ "বোতল", "বর্জ্য", "সমুদ্র", "প্লাস্টিক", "পরিবেশ", "জীববৈচিত্র" ],
  "automaticKeyPhrases" : [ "" ]
}