{
  "docID" : 7984,
  "source" : "http://www.dw.com/",
  "lang" : "BN",
  "url" : "http://www.dw.com/bn/পাকিস্তানের-মাদ্রাসায়-শিকল-পরা-শিক্ষার্থী/a-15609276",
  "title" : "পাকিস্তানের মাদ্রাসায় শিকল পরা শিক্ষার্থী",
  "date" : "17.12.2011",
  "writter" : "",
  "categories" : [ "সমাজ সংস্কৃতি" ],
  "article" : "পশ্চিমা বিশ্ব অনেকদিন ধরেই বলে আসছিল যে, পাকিস্তানের ধর্মীয় প্রতিষ্ঠানগুলোতে সন্ত্রাসবাদের শিক্ষা দেয়া হচ্ছে৷ এর প্রমাণ মিললো সম্প্রতি৷ করাচির একটি মাদ্রাসা৷ নাম জাকারিয়া৷ সেখানে থেকে পায়ে শিকল লাগানো অবস্থায় প্রায় ৭০ জন শিক্ষার্থীকে উদ্ধার করেছে পুলিশ৷ এদের কারও কারও বয়স ১২, আবার কারও বা ৫০ এর ঘরে৷ ধারণা করা হচ্ছে, জোর করে তাদেরকে জিহাদের জন্য তৈরি করা হচ্ছিল৷ পরবর্তীতে হয়তো পাকিস্তানি তালেবানে তাদেরকে নিয়োগ দেয়া হতো৷ প্রশিক্ষণে যারা একটু অমনোযোগী ছিল তাদের উপর চালানো হতো অমানুসিক নির্যাতন৷ যেমন মুক্ত হওয়া এক ছেলে ডয়চে ভেলেকে বলছে, ‘‘প্রচন্ড ঠান্ডার মধ্যে আমাদের ঘুম থেকে উঠতে বাধ্য করা হতো৷ এরপর আগের দিন যা শেখোনা হয়েছে সেটা বলতে বলা হতো৷ ঠিকমতো মনে করতে না পারলে লাঠি দিয়ে পেটানো হতো আমাদের৷ আর কেউ যদি সময়মতো উঠতে না পারতো, তার শরীরে ঠান্ডা পানি ঢেলে দেয়া হতো এবং এরপর পাইপ দিয়ে পেটানো হতো৷'' পুলিশ বলছে, কোনো কোনো মা-বাবা মানসিকভাবে অসুস্থ তাদের সন্তানদের মঙ্গলের জন্য সেখানে ভর্তি করিয়েছিল৷ কেউবা মাদকাসক্ত সন্তানকে সুপথে ফিরিয়ে আনার আশায় মাদ্রাসায় পাঠিয়েছিল৷ তবে জিহাদের জন্য শিশুদের প্রশিক্ষণ দেয়া হচ্ছিল বলে অনেকে যে ধারণা করছে সেটা সত্য নয় বলে জানিয়েছে মুক্ত হওয়া শিশুদের অনেক বাবামা৷ বরং এই ধারণা ইসলামকে অসম্মানিত করার একটা প্রচেষ্টা বলে মনে করেন তারা৷ উল্লেখ্য, পাকিস্তানে ঠিক কতগুলো মাদ্রাসা রয়েছে সে সম্পর্কে সঠিক তথ্য পাওয়া যায়না৷ সরকারের হিসেবে সংখ্যাটা ১৫ হাজার৷ তবে বিভিন্ন সূত্রে জানা গেছে, এই সংখ্যাটা প্রায় ২৪ হাজার৷ মাদ্রাসার শিক্ষা ব্যবস্থা উন্নয়নে পাকিস্তান সরকার বেশ কিছু প্রকল্প চালু করেছে৷ কিন্তু সংশ্লিষ্ট কর্মকর্তাদের অনাগ্রহের কারণে সেগুলো সফল হচ্ছেনা৷ দাতারাও এসব প্রকল্পে অর্থ দিতে আগ্রহ দেখান না৷ কারণ তাদের ধারণা এই অর্থ ঠিক জায়গায় ব্যবহৃত হবেনা৷ পাকিস্তানের সাবেক প্রেসিডেন্ট পারভেজ মুশাররফ মাদ্রাসা সংস্কারের চেষ্টা করেছিলেন৷ কিন্তু সফল হন নি৷ প্রতিবেদন: জাহিদুল হক সম্পাদনা: আব্দুল্লাহ আল-ফারূক",
  "manualKeyPhrases" : [ "পাকিস্তান", "শিকল", "প্রশিক্ষণ", "মাদ্রাসা", "জাকারিয়া", "শিক্ষা" ],
  "automaticKeyPhrases" : [ "" ]
}