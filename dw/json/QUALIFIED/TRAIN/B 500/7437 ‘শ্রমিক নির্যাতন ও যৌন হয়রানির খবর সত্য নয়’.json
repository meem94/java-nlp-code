{
  "docID" : 7437,
  "source" : "http://www.dw.com/",
  "lang" : "BN",
  "url" : "http://www.dw.com/bn/শ্রমিক-নির্যাতন-ও-যৌন-হয়রানির-খবর-সত্য-নয়/a-15788989",
  "title" : "‘শ্রমিক নির্যাতন ও যৌন হয়রানির খবর সত্য নয়’",
  "date" : "06.03.2012",
  "writter" : "",
  "categories" : [ "বিশ্ব" ],
  "article" : "পুমা, নাইকি এবং অ্যাডিডাস-এ পোশাক সরবরাহকারী বাংলাদেশের তৈরি পোশাক কারখানায় শ্রমিক নির্যাতন এবং যৌন হয়রানির খবর সত্য নয় বলে জানিয়েছেন কারখানার মালিকরা৷ তারা বলেছেন, এটি বাংলাদেশ বিরোধী প্রচারণা৷ আগামী ২৭শে জুলাই লন্ডনে শুরু হতে যাওয়া অলিম্পিক গেমসের স্পন্সর পুমা, নাইকি এবং অ্যাডিডাস৷ আর ঐ তিনটি প্রতিষ্ঠানের পোশাক সরবরাহ করা হচ্ছে বাংলাদেশের গার্মেন্টস ফ্যাক্টরি থেকে৷ লন্ডনের ‘অবজার্ভার' পত্রিকায় রোববার প্রকাশিত অনুসন্ধানী প্রতিবেদনে অভিযোগ করা হয়েছে যে, ঐ তিনটি প্রতিষ্ঠানের পোশাক তৈরিতে বাংলাদেশের গার্মেন্টস কারখানায় কর্মরত শ্রমিকরা শারীরিক নির্যাতনের শিকার হচ্ছেন৷ তাদের সঙ্গে দুর্ব্যবহার করা হচ্ছে৷ এমনকি যৌন হয়রানির অভিযোগও তারা পেয়েছেন৷ আর অভিযোগ এসেছে কম মজুরি দেওয়ার ক্ষেত্রেও৷ পুমা'য় পোশাক সরবরাহকারী বাংলাদেশি একটি তৈরি পোশাক কারখানা হল ডিবিএল গ্রুপ৷ তার পরিচালক আব্দুর রহিম ফিরোজ ডয়চে ভলেকে জানান, এ ধরনের অভিযোগ ভিত্তিহীন৷ এটি বাংলাদেশের তৈরি পোশাক শিল্পের বিরুদ্ধে প্রচারণা৷ তিনি বলেন, ঐ সব আন্তর্জাতিক প্রতিষ্ঠানের এদেশে এজেন্ট আছে৷ তারা সব সময়ই তাদের কারখানা পরিদর্শন করছেন৷ তারা কিন্তু তাদের বিরুদ্ধে এ ধরণের কোনো অভিযোগ করেননি৷ তিনি জানান, দেশে সরকার ঘোষিত সর্বনিম্ন মজুরির চেয়ে বেশি মজুরি দেয়া হয় তাদের কারখানার শ্রমিকদের৷ তিনি জানান, লন্ডনের ‘অবজার্ভার' পত্রিকার কোনো সাংবাদিক তাদের সঙ্গে কথা বলেননি বা তাদের কারখানা পরিদর্শনও করেননি৷ তৈরি পোশাক শিল্পের মালিকদের সংগঠন বিজিএমই-এর সভাপতি শফিউল ইসলাম মহিউদ্দিন বলেন, এইসব কারখানা শতভাগ কমপ্লায়েন্স মেনে চলে৷ আর পত্রিকাটি সুনির্দিষ্টভাবে কোনো গার্মেন্টস-এর নাম না বলে ঢালাওভাবে অভিযোগ করেছে৷ তিনি দেশি এবং বিদেশি সংবাদ মাধ্যমকে চ্যালেঞ্জ করে বলেন, তারা এসব কারখানা সরেজমিন পরিদর্শন করলে বাস্তব অবস্থা বুঝতে পারবেন৷ এদিকে বাংলাদেশ টেক্সটাইল গার্মেন্টস ওয়ার্কার্স ফেডারেশনের সভাপতি আবুল হোসেন ডয়চে ভলেকে জানান, পুমা, নাইকি ও অ্যাডিডাস-এ পোষাক সরবরাহকারী বাংলাদেশের তৈরি পোশাক কারখানায় শ্রমিক নির্যাতন বা যৌন হয়ারানির কোনো অভিযোগ তার কাছে নাই৷ তবে অন্য কিছু গার্মেন্টস-এর বিরুদ্ধে অভিযোগ আছে৷ তাই শ্রমিকদের ন্যুনতম মজুরির চেয়ে কম মজুরি দেয়ার অভিযোগ ঠিক নয়, জানান তিনি৷ আর বাংলাদেশ মানবাধিকার কমিশনের চেয়ারম্যান ড. মিজানুর রহমান ডয়চে ভেলেকে বলেছেন, সুনির্দিষ্ট কোনো অভিযোগ ছাড়া ঢালাও মন্তব্য করা উদ্দেশ্যমূলক৷ মানবাধিকার কমিশন ঐ সব কারখানায় শ্রমিক নির্যাতন বা যৌন হয়রানির একটি অভিযোগও পায়নি৷ তৈরি পোশাক শিল্পের মালিকরা শিগগিরই সংবাদ সম্মেলন ডেকে প্রকাশিত খববরের প্রতিবাদ জানিয়ে প্রকৃত অবস্থা তুলে ধরবেন৷ তারা লন্ডন অবজার্ভার'এও প্রতিবাদপত্র পাঠাবেন বলে জানান৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "বাংলাদেশ", "কারখানা", "শ্রমিক নির্যাতন", "লন্ডন", "পুমা", "অ্যাডিডাস", "নাইকি" ],
  "automaticKeyPhrases" : [ "" ]
}