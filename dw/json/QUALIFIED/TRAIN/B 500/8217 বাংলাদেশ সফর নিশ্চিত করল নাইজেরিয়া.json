{
  "docID" : 8217,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশ-সফর-নিশ্চিত-করল-নাইজেরিয়া/a-15142684",
  "title" : "বাংলাদেশ সফর নিশ্চিত করল নাইজেরিয়া",
  "date" : "09.06.2011",
  "writter" : "",
  "categories" : [ "খেলাধুলা" ],
  "article" : "আর্জেন্টিনার বিপক্ষে ঢাকায় একটি আন্তর্জাতিক প্রীতি ফুটবল ম্যাচে অংশ নেওয়ার ঘোষণা দিয়েছে নাইজেরিয়া৷ সেদেশের ফুটবল ফেডারেশন বুধবার জানায়, আগামী ৬ সেপ্টেম্বর ঢাকায় মুখোমুখি হবে পুরো শক্তির দু’দল৷ আনুষ্ঠানিক ঘোষণা নাইজেরিয়া ফুটবল ফেডারেশন (এনএফই)-এর সাধারণ সম্পাদক মুসা আমাডু জানিয়েছেন, আমরা নিশ্চিত করছি যে, সেপ্টেম্বরে বাংলাদেশে নাইজেরিয়া এবং আর্জেন্টিনা মুখোমুখি হবে৷ আন্তর্জাতিক এই প্রীতি ম্যাচে উভয় দলের অভিজ্ঞ খেলোয়াড়রা অংশ নেবেন৷ বার্তাসংস্থা এএফপি মুসা আমাডু'র বরাতে জানাচ্ছে, এই ম্যাচকে বাস্তবে রূপ দেওয়ার জন্য প্রয়োজনীয় সকল কাগুজে প্রক্রিয়া সম্পন্ন হয়েছে৷ উভয় দেশই তাদের সকল তারকাসমৃদ্ধ মূল দল বাংলাদেশে পাঠাবে৷ এনএফই'র আশা, বেশ একটা জমজমাট খেলাই দেখবে ফুটবল বিশ্ব৷ আর্জেন্টিনা'র হার, ম্যাচ ফিক্সিং! আবুজায় গত সপ্তাহে অপেক্ষাকৃত কম শক্তির আর্জেন্টিনা দল নাইজেরিয়ার মুখোমুখি হয়৷ ফলাফল ৪-১, মানে বেশ বাজেভাবেই হেরেছে আর্জেন্টিনা৷ লন্ডনের দ্য গার্ডিয়ান জানাচ্ছে, এই খেলায় ব্যাপক ম্যাচ ফিক্সিং এর অভিযোগ উঠেছে৷ ফিফা এই অভিযোগ তদন্ত করছে৷ আর্জেন্টিনা সেই খেলার ইনজুরি টাইমের আট মিনিটের মাথায় পেনাল্টি শটে একমাত্র গোলটি করে৷ এই গোলটি অভিযোগের কেন্দ্রবিন্দুতে রয়েছে৷ ‘লিওনেল মেসি থাকছেন' বাংলাদেশ ফুটবল ফেডারেশনের সভাপতি কাজী সালাউদ্দিন বুধবার মেসির ঢাকা সফরের খবর নিশ্চিত করেছেন৷ তিনি বলেন, উভয় দলের সঙ্গে আমাদের চার মিলিয়ন মার্কিন ডলারের চুক্তি হয়েছে৷ এই চুক্তির অন্যতম শর্ত হচ্ছে, আর্জেন্টিনা দলে লিওনেল মেসি অবশ্যই থাকবেন৷ মেসির আগমন বাংলাদেশের তরুণদের ফুটবলের প্রতি আরো আগ্রহী করে তুলবে, বলে মত প্রকাশ করেন সালাউদ্দিন৷ তবে, আর্জেন্টিনা এই বিষয়ে এখনো কোন আনুষ্ঠানিক ঘোষণা দেয়নি৷ উল্লেখ্য, ঢাকা সফরের আগে ২ সেপ্টেম্বরের কলকাতায় ভেনেজুয়েলা দলের মুখোমুখি হবে আর্জেন্টিনা৷ ভারতীয় সংস্থা সেলিব্রেটি ম্যানেজমেন্ট ফিফা অনুমোদিত এই ম্যাচ দু'টির আয়োজক৷ প্রতিবেদন: আরাফাতুল ইসলাম সম্পাদনা: জাহিদুল হক",
  "manualKeyPhrases" : [ "বাংলাদেশ", "নাইজেরিয়া", "ঢাকা", "আরাফাতুল ইসলাম", "আর্জেন্টিনা", "মেসি", "ফুটবল" ],
  "automaticKeyPhrases" : [ "" ]
}