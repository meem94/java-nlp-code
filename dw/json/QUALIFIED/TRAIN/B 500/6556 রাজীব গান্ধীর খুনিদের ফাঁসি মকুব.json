{
  "docID" : 6556,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাজীব-গান্ধীর-খুনিদের-ফাঁসি-মকুব/a-17440237",
  "title" : "রাজীব গান্ধীর খুনিদের ফাঁসি মকুব",
  "date" : "18.02.2014",
  "writter" : "অনিল চট্টোপাধ্যায়, নতুন দিল্লি",
  "categories" : [ "ভারত" ],
  "article" : "সাবেক প্রধানমন্ত্রী রাজীব গান্ধীর হত্যাকাণ্ডের তিন অপরাধীর ফাঁসি মকুব করে মঙ্গলবার যাবজ্জীবন কারাবাসের আদেশ দিয়েছে ভারতের সুপ্রিম কোর্টের তিনজন বিচারকের এক বেঞ্চ৷ আসামিদের প্রাণভিক্ষার আবেদন ঝুলেছিল এ যাবৎ৷ ভারতের প্রাক্তন প্রধানমন্ত্রী রাজীব গান্ধীর হত্যাকারীদের এ যেন পুনর্জন্ম৷ খুনের অপরাধে তিনজন আসামির ফাঁসির সাজা হয়৷ কিন্তু আসামিরা কেন্দ্রীয় সরকারের কাছে প্রাণভিক্ষা চেয়ে আবেদন করে আজ থেকে প্রায় ১১ বছর আগে৷ কিন্তু সেই আবেদন অযৌক্তিকভাবে ঝুলিয়ে রাখা হয় এতদিন৷ সিদ্ধান্ত নিতে অহেতুক এবং অত্যধিক বিলম্বের কারণে মঙ্গলবার ফাঁসির আদেশ রদ করে আসামিদের আজীবন কারাবাসের রায় দেয় সুপ্রিম কোর্টের প্রধান বিচারপতি পি. সদাশিবমের নেতৃত্বে গঠিত তিন বিচারকের এক বেঞ্চ৷ মার্জনার আবেদন বিবেচনায় অহেতুক বিলম্বের যুক্তি অস্বীকার করে কেন্দ্রীয় সরকারের তরফে সওয়াল করা হয়, এমন অযৌক্তিক বিলম্ব করা হয়নি যাতে ফাঁসি রদ হয়ে যাবজ্জীবন হতে পারে৷ সরকারের দাবি, আসামিরা জেলের ভেতরে বহাল তবিয়তে ছিল৷ গঠনমূলক কাজেও তাদের যুক্ত রাখা হয়৷ এছাড়া, তাদের ওপর কোনোরকম শারিরীক বা মানসিক নির্যাতন করা হয়নি৷ আসামি পক্ষের বর্ষিয়ান আইনজীবী রাম জেঠমালানি সংবিধানের ২১ নং অনুচ্ছেদ তুলে ধরে বলেন, এটা জীবনের অধিকারের পরিপন্থি৷ শীর্ষ আদালতের বেঞ্চ কেন্দ্রের তরফে দেয়া আত্মপক্ষ সমর্থনের সব যুক্তি অবশ্য সরাসরি খারিজ করে দেয়৷ শুধু তাই নয়, বলা হয় যে এবার থেকে রাষ্ট্রপতিকে কেন্দ্র যেন সময় থাকতে পরামর্শ দেন এবং প্রাণভিক্ষার আবেদন অযথা প্রলম্বিত না করে একটা যুক্তিসঙ্গত সময়ের মধ্যে যেন সিদ্ধান্ত নেয়া হয় – এই মর্মেই নির্দেশ দেয় সুপ্রিম কোর্ট ৷ মার্জনা আবেদনের সিদ্ধান্ত সুষ্ঠু ও সমন্বিতভাবে এবং যুক্তিসঙ্গত সময়ের মধ্যে নেবার একটা নির্দেশিকা তৈরি করার জন্যও কার্যনির্বাহীদের বলে শীর্ষ আদালত৷ উল্লেখ্য, ২০১৪ সালের ২১শে জানুয়ারি এই অযৌক্তিক বিলম্বের কারণে ১৫ জন ফাঁসির সাজাপ্রাপ্ত আসামির প্রাণদণ্ড মকুব করে যাবজ্জীবন কারাবাসের আদেশ দেয়া হয়৷ শীর্ষ আদালত মনে করে, ফাঁসির আসামি দীর্ঘকাল জেলের নির্জন সেলে বন্দি থেকে মৃত্যুর জন্য প্রতিটি প্রহর গুণতে গুণতে মানসিক দিক থেকে বিধ্বস্ত হয়ে নিদারুণ যন্ত্রণার মধ্যে দিন কাটাতে থাকে৷ তাই তাদের ফাঁসি রদ করার সব আবেদন-নিবেদন ব্যর্থ হলে, তিলে তিলে মৃত্যুর চেয়ে যেন ফাঁসি দ্রুত কার্যকর করা হয়৷ ১৯৯১ সালে তামিলনাড়ুর শ্রীপেরাম্বুদুরে এক জনসভায় ভাষণ দিতে গেলে আত্মঘাতি বোমা বিস্ফোরণে নিহত হন রাজীব গান্ধী৷ সন্ত্রাস ও অন্তর্ঘাত কার্যকলাপ সংক্রান্ত বিশেষ আদালত ‘টাডা' তিনজন অপরাধী সন্থান, মুরুগান ও পেরারিভালনের ফাঁসির আদেশ দেয় ১৯৯৮ সালে৷ এরপর সুপ্রিম কোর্ট তা বহাল রাখে ১৯৯৯ সালে৷ তামিলনাড়ুর সব রাজনৈতিক দল সুপ্রিম কোর্টের এই রায়কে স্বাগত জানায়৷ ডিএমকে দলের ‘সুপ্রিমো' করুণানিধি বলেন, আরো ভালো হয় যদি রাজ্য ও কেন্দ্রীয় সরকার তাদের মুক্তি দেয়৷ ডিএমকে সরকারের আমলে কিছু ফাঁসির আসামিকে মুক্তি দেয়া হয়েছিল৷ এই দল মনে করে, দীর্ঘ ২৩ বছর ধরে তারা জেলবন্দি৷ যথেষ্ট শাস্তি তারা পেয়েছে৷ তাই এবার, সুপ্রিম কোর্টের রায় মাথায় রেখে ভারতীয় দণ্ডবিধির ৪৩২ ধারায় তাদের মুক্তি দেয়া উচিত৷ কংগ্রেসের তরফে অবশ্য এখনও পর্যন্ত কোনো প্রতিক্রিয়া জানানো হয়নি৷ ভারতে ফাঁসির বিধান সম্পূর্ণ তুলে দেয়া উচিত কিনা – তা নিয়ে বিতর্ক অবশ্য থামেনি৷ মানবাধিকারবাদীদের মতে, ফাঁসির ভয়ে সমাজ থেকে অপরাধ কমে যায়নি, যায় না৷ তাহলে এই শাস্তির যৌক্তিকতা কোথায়? আসামিদের নতুন করে বাঁচার সুযোগ দেয়া উচিত নয় কি? তাঁদের কথায়, ফাঁসি অমানবিক এবং মধ্যযুগীয় বর্বরতা৷ তবে অন্যপক্ষ বলছেন, বিরলতম বিরল ক্ষেত্রেই ফাঁসির সাজা হয়৷ জঘন্যতম অপরাধিদের সমাজে বেঁচে থাকার অধিকার দেয়া সমাজের পক্ষে অবিচার৷",
  "manualKeyPhrases" : [ "অপরাধী", "প্রধানমন্ত্রী", "রাজীব", "সাবেক", "সুপ্রিম কোর্ট", "আদেশ", "যাবজ্জীবন", "গান্ধী", "মকুব", "ফাঁসি" ],
  "automaticKeyPhrases" : [ "" ]
}