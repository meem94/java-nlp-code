{
  "docID" : 7844,
  "source" : "http://www.dw.com/",
  "lang" : "BN",
  "url" : "http://www.dw.com/bn/ভেতরের-দৃশ্যও-দেখাতে-চায়-গুগল-স্ট্রিটভিউ/a-15513834",
  "title" : "ভেতরের দৃশ্যও দেখাতে চায় গুগল স্ট্রিটভিউ",
  "date" : "06.11.2011",
  "writter" : "",
  "categories" : [ "বিজ্ঞান পরিবেশ" ],
  "article" : "গুগল স্ট্রিটভিউ এবার শুধু রাস্তা ধরে এগিয়ে যেতে আগ্রহী নয়৷ রাস্তার আশেপাশের দোকানপাটেও প্রবেশ করতে চায় এই প্রযুক্তি, দেখাতে চায় ভেতরকার সব ব্যাপার-স্যাপার৷ ইতিমধ্যে গুগল শুরু করে দিয়েছে এই প্রকল্প৷ গুগলের কল্যাণে বিশ্বের বড় বড় শহরগুলো এখন চষে ফেলা যায় মুহূর্তে৷ ব্যাগ গুছিয়ে বিমানে চড়ার দরকার নেই৷ পাহাড়ি পথে হাঁটারও দরকার নেই৷ বরং একটি কম্পিউটার এবং একটু ভালো গতির ইন্টারনেট সংযোগ থাকলেই যথেষ্ট৷ কম্পিউটারের সামনে বসে চলে যান গুগল ওয়েবসাইটে৷ এরপর পছন্দের শহরটি খুঁজুন৷ সেই শহরের বিভিন্ন রাস্তা ধরে এগিয়ে যান৷ সেখানকার চারপাশটা পরিষ্কার ফুটে উঠবে কম্পিউটারের পর্দায়৷ এতকাল গুগলের স্ট্রিটভিউ শুধু রাস্তাঘাটের মধ্যেই সীমাবদ্ধ ছিল৷ কিন্তু গুগল এই প্রযুক্তিতে আর শুধু রাস্তায় আটকে রাখতে রাজি নয়৷ কী করা যায় তাহলে? গুগলের লক্ষ্য এবার রাস্তার পাশের দোকানপাট, ব্যবসায়িক প্রতিষ্ঠান৷ যেসব সংস্থা স্বপ্রণোদিতভাবে নিজেদের ভেতরটা ইন্টারনেটে উম্মুক্ত করতে চায়, তাদের সহায়তায় এগিয়ে আসছে গুগল৷ ধরুন, লন্ডনের কোন একটি চকলেটের দোকান সম্পর্কে জানতে চান আপনি৷ দোকানটি কেমন? ভেতরের পরিবেশ কেমন? বসার ব্যবস্থা কেমন? ভেতরের দেয়ালটাই বা কেমন? খুব শীঘ্রই এসব প্রশ্নের উত্তর পাওয়া যাবে গুগল স্ট্রিটভিউতে৷ রাস্তাঘাটের মতই পুরো দোকানটির ছবিসম্বলিত ত্রিমাত্রিক ভিউ আপনার সামনে হাজির করবে সংস্থাটি৷ গুগল অবশ্য ইতিমধ্যে বেশ কয়েকটি মিউজিয়াম'এর ইন্টারনেট সংস্করণ তৈরির উদ্যোগ শুরু করেছে৷ সংস্থাটির এক মুখপাত্র জানিয়েছেন, একই প্রযুক্তিতে বিভিন্ন দোকানপাট, ব্যবসায়িক প্রতিষ্ঠানকেও স্ট্রিট ভিউ প্রযুক্তির আওতায় আনা যাবে৷ বর্তমানে লন্ডন, প্যারিসসহ জাপান, অস্ট্রেলিয়া, নিউজিল্যান্ড এবং যুক্তরাষ্ট্রের কয়েকটি শহরের নির্দিষ্ট কিছু এলাকা বেছে নিয়েছে গুগল৷ যে সমস্ত দোকানপাট ইন্টারনেটে বেশি খোঁজা হয়, আপাতত সেগুলো নিয়ে কাজ করার ইচ্ছা প্রকাশ করেছে সংস্থাটি৷ প্রথমে গুগলের ফটোগ্রাফাররা এসব প্রতিষ্ঠানে গিয়ে ৩৬০ ডিগ্রি অ্যাঙ্গেলে প্রয়োজনীয় ছবি তুলবেন, এরপর তা প্রযুক্তির মাধ্যমে জীবন্ত করে তোলা হবে ইন্টারনেটে৷ গুগল জানিয়েছে রেঁস্তোরা, হোটেল, দোকানপাট, ব্যায়ামাগার এবং গাড়ি মেরামতের কারখানার জন্য এই সেবা প্রযোজ্য হবে৷ বলাবাহুল্য, গুগলের স্ট্রিটভিউ সেবা নিয়ে বিতর্কও রয়েছে৷ অনেকে এটিকে মনে করেন ‘অনাহূত অতিথি'৷ জার্মানিতেও এই সেবা চালু নিয়ে গুগলকে অনেক ভোগান্তি পোহাতে হচ্ছে৷ সবচেয়ে বড় জটিলতা হচ্ছে, গুগল এই প্রকল্পের আওতায় যে সমস্ত ছবি তুলছে সেগুলোকে নিজেদের সম্পদ হিসেবেই বিবেবচনা করছে, এবং শুধু স্ট্রিটভিউ নয় সংস্থাটির অন্যান্য সেবাতেও ব্যবহারের এখতিয়ার রাখছে৷ কোন ব্যক্তি বা সংস্থা যদি এই বিষয়ে আপত্তি তোলে, তবে গুগল সেটি মুছে ফেলতে পারে৷ প্রতিবেদন: আরাফাতুল ইসলাম সম্পাদনা: আব্দুল্লাহ আল-ফারূক",
  "manualKeyPhrases" : [ "গুগল", "ইন্টারনেট", "লন্ডন", "স্ট্রিটভিউ", "প্রযুক্তি" ],
  "automaticKeyPhrases" : [ "" ]
}