{
  "docID" : 8215,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রিটিশ-ডিজাইনের-চিরন্তনী-সৃষ্টি-বেস্ট-অফ-ব্রিটিশ/a-18952612",
  "title" : "ব্রিটিশ ডিজাইনের চিরন্তনী সৃষ্টি – ‘বেস্ট অফ ব্রিটিশ'",
  "date" : "01.01.2016",
  "writter" : "রোব্যার্ট রিশটার/এসি",
  "categories" : [ "অন্বেষণ" ],
  "article" : "চার্লি চ্যাপলিনের ট্র্যাম্প যে বোওলার হ্যাটটি মাথায় দিতেন, তা তৈরি হতো লন্ডনের সেন্ট জেমস স্ট্রিটে৷ এই ধরনের ‘বেস্ট অফ ব্রিটিশ' বস্তু পাওয়া যাবে হয় লন্ডনে, নয়ত এক জার্মান আলোকচিত্রশিল্পীর বইতে৷ ব্রিটিশ ডিজাইনের নানা আইকন, চিরন্তনী সৃষ্টি৷ হাতে তৈরি ছাতা, যা দশকের পর দশক ধরে টেকে৷ ছ'হাজার ইউরো মূল্যের একজোড়া জুতো৷ সেরা মেটিরিয়ালের কাস্টম-মেড স্যুট৷ সব ছোট ছোট দোকান বা কারখানায় তৈরি – অথচ এমন সব জিনিস, যা সব রকমের ফ্যাশন বা সংকটের ঊর্ধ্বে৷ এই সব মহার্ঘ পণ্য সংক্রান্ত ছবি তুলেছেন হর্স্ট এ ফ্রিডরিশস, তাঁর নতুন বই ‘‘বেস্ট অফ ব্রিটিশ''-এর জন্য৷ ফ্রিডরিশস বলেন, ‘‘বইটা শুধু ফ্যাশন নিয়ে নয়, বরং এই জিনিসগুলো কীভাবে তৈরি করা হয়, তা নিয়ে৷ আসলে আমি ফটো রিপোর্টার৷ আমি চিরকালই কারখানার ব্যাপারে কৌতূহলী৷ ছোটবেলা থেকেই আমার কারখানায় যেতে; সেখানে কীভাবে কাজ হচ্ছে, তার ছবি তুলতে; কর্মীদের সঙ্গে কথা বলতে ভালো লাগে৷ ‘বেস্ট অফ ব্রিটিশ'-এর ক্ষেত্রে সেটা একটা দারুণ অ্যাডভেঞ্চার হয়ে দাঁড়িয়েছে৷'' সেই অ্যাডভেঞ্চারের একটি পর্যায় ছিল লন্ডনের সেন্ট জেমস স্ট্রিট৷ এখানকার একটি দোকান হল লক অ্যান্ড কো., যেখানে গত ৩০০ বছর ধরে হ্যাট তৈরি করা হয়৷ সবচেয়ে ব্রিটিশ হ্যাট বলে পরিচিত ‘বোওলার হ্যাট' নাকি এখানেই সৃষ্টি করা হয়েছিল – রাইডিং হ্যাট হিসেবে৷ আজও ঊনবিংশ শতাব্দীর একটি যন্ত্র ব্যবহার করে মাপ নেওয়া হয়, যা মস্তকের আকৃতিটা কাগজের উপর ফুটো ফুটো করে ধরে রাখে৷ পরে সেটা দিয়েই তথাকথিত হেড মোল্ডিং তৈরি হয়, যা থেকে তৈরি হয় সঠিক মাপের হ্যাট৷ এই বোওলার হ্যাট-কে জার্মান ভাষায় বলে ‘মেলোনে', অর্থাৎ ফুটি বা তরমুজ৷ এ ধরনের ফুটি-র চল বিগত ১৬০ বছর ধরে; অনেক বড় বড় মানুষের মাথায় এই ফুটি শোভা পেয়েছে, যাদের মধ্যে সবচেয়ে বিখ্যাত নিশ্চয় চার্লি চ্যাপলিন! আজ লক কোম্পানির তৈরি একটি বোওলার হ্যাটের দাম পড়ে ৪৪০ ইউরো৷ অবশ্য তার লাইফটাইম গ্যারান্টি থাকে৷ হর্স্ট এ. ফ্রিডরিশস যে সব কারখানায় গেছেন, তাদের কোনোটাই একশ বছরের কম পুরনো নয় – যেমন ছাতা তৈরির কারখানা জেমস স্মিথ অ্যান্ড সনস৷ সেই ছাতা তৈরির প্রক্রিয়ার ছবি তোলার অনুমতি পাবার জন্য ফ্রিডরিশসকে এক বছর অপেক্ষা করতে হয়েছে৷ তাঁর ‘বেস্ট অফ ব্রিটিশ' বইতে তিনি এই চিরন্তনী মেজাজ ও পরিবেশকেই ধরে রাখতে চেয়েছেন৷",
  "manualKeyPhrases" : [ "ফ্যাশন", "বেস্ট অফ ব্রিটিশ", "একজোড়া জুতো", "গ্যারান্টি", "ছোটবেলা", "অ্যাডভেঞ্চার", "কৌতূহলী" ],
  "automaticKeyPhrases" : [ "" ]
}