{
  "docID" : 8261,
  "source" : "http://www.dw.com/",
  "lang" : "BN",
  "url" : "http://www.dw.com/bn/সাবেক-সঙ্গীকে-অবশ্যই-নগ্ন-ছবি-মুছে-ফেলতে-হবে/a-18941625",
  "title" : "সাবেক সঙ্গীকে অবশ্যই নগ্ন ছবি মুছে ফেলতে হবে",
  "date" : "26.12.2015",
  "writter" : "বেন নাইট/জেডএইচ",
  "categories" : [ "জার্মানি" ],
  "article" : "এখন থেকে জার্মানিতে কারও সঙ্গে ভালোবাসার সম্পর্ক শেষ হয়ে যাওয়ার পর যে কেউ তাঁর সাবেক সঙ্গীকে তাঁদের নগ্ন ছবি মুছে ফেলার অনুরোধ করতে পারবে৷ এই অনুরোধের পর সেই সঙ্গীকে অবশ্যই সেটা মানতে হবে৷ গত অক্টোবরে জার্মানির কোবলেন্স শহরের আদালত এই রায় দেয়৷ গত সোমবার (২১ ডিসেম্বর) সেই রায় বহাল রাখার কথা জানায় জার্মানির সর্বোচ্চ আপিল আদালত ‘বুন্ডেসগেরিষ্টসহোফ' (বিজিএইচ)৷ এক নারী তাঁর সাবেক সঙ্গী এক ফটোগ্রাফারের সঙ্গে সম্পর্কে জড়ানোর পর, ঐ সঙ্গীকে তাঁর নগ্ন ছবি তোলার অনুমতি দিয়েছিলেন৷ এরপর দু'জনের মধ্যে যৌনমিলনের আগে ও পরে বেশ কিছু ছবি তোলা হয়৷ এছাড়া ঐ নারী নিজেও নিজের নগ্ন ছবি তুলে সেগুলো ঐ ফটোগ্রাফার সঙ্গীকে দিয়েছিলেন৷ আদালত বলেছে, যদিও ঐ নারী ছবিগুলো তোলার অনুমতি দিয়েছিলেন, কিন্তু যেহেতু সেগুলো ‘শুধু ব্যক্তিগত ব্যবহারের জন্য তোলা হয়েছিল, কোথাও প্রকাশ কিংবা প্রচারের জন্য নয়', তাই ছবিগুলো নিজের কাছে রাখার অধিকার নেই ঐ ফটোগ্রাফারের৷ সাবেক সঙ্গীকে নিজেদের নগ্ন ছবি মুছে ফেলতে বাধ্য করার অধিকার নাগরিকদের রয়েছে বলে জানায় বিজিএইচ৷ তবে ঐ ফটোগ্রাফার তাঁর সাবেক সঙ্গীর সব ছবি মুছে ফেলতে বাধ্য হবেন না৷ বিশেষ করে ঘুরতে যাওয়ার সময় পোশাক পরা অবস্থায় যে ছবিগুলো আছে সেগুলো চাইলে রেখে দিতে পারবেন তিনি৷ কারণ আদালত মনে করছে, ঐ ছবিগুলো ‘কম ক্ষতিকর'৷ মুছে ফেলতে হবে এমন ছবির সংজ্ঞাও ঠিক করে দিয়েছে আদালত৷ এগুলো হচ্ছে, সেই ছবিগুলো যেখানে ঐ নারীকে পুরো নগ্ন কিংবা অর্ধনগ্ন দেখাচ্ছে, যে ছবিগুলোতে ঐ নারীর শরীরের গোপন অংশ দেখা যাচ্ছে এবং যৌনমিলনের আগে ও পরের ছবি৷ এই রায়কে স্বাগত জানিয়েছেন জার্মানির আইনজীবীরা৷ তাঁদের একজন ক্রিস্টিয়ান সলমেকে৷ তিনি ব্যক্তিগত অধিকার সম্বলিত আইনগুলো লড়ে থাকেন৷ তিনি বলেন, এই রায়ের ফলে ‘রিভেঞ্জ পর্নো' বিষয়ক মামলাগুলো লড়তেও সহজ হবে৷ বন্ধুরা, জার্মান আদালতের এই রায়কে কি আপনি সমর্থন করেন? উত্তর দিন নীচের ঘরে৷",
  "manualKeyPhrases" : [ "ভালোবাসার সম্পর্ক", "নগ্ন ছবি", "ফটোগ্রাফার", "আদালত", "নারী" ],
  "automaticKeyPhrases" : [ "" ]
}