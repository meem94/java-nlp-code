{
  "docID" : 7381,
  "source" : "http://www.dw.com/",
  "lang" : "BN",
  "url" : "http://www.dw.com/bn/হংকং-বিক্ষোভের-আগুনে-ঘি-ঢালছে-নতুন-অ্যাপ/a-17964954",
  "title" : "হংকং বিক্ষোভের আগুনে ঘি ঢালছে নতুন অ্যাপ",
  "date" : "30.09.2014",
  "writter" : "",
  "categories" : [ "বিশ্ব" ],
  "article" : "হংকং এর এই বিক্ষোভকে অবৈধ বলে ঘোষণা করেছে চীন৷ মঙ্গলবার চীনের পররাষ্ট্র মন্ত্রণালয়ের মুখপাত্র জানান, হংকং সরকার বিক্ষোভ দমনে যে পদক্ষেপ নিচ্ছে তাকে স্বাগত জানিয়েছেন তাঁরা৷ তবে হংকং এ বিক্ষোভ অব্যাহত রয়েছে৷ পূর্ণ গণতান্ত্রিক নির্বাচনের দাবিতে শুক্রবার থেকে হংকং-এ যে বিক্ষোভ চলছে মঙ্গলবার তা পঞ্চম দিনে গড়ালো৷ হংকং-এর সিটি সেন্টারে বিক্ষোভকারীদের সাথে পুলিশের দফায় দফায় সংঘর্ষ হচ্ছে৷ ঘটেছে গ্রেফতারে আর দফায় দফায় টিয়ার শেল ছোড়ার ঘটনাও৷ তবে, গ্রেফতার ও পুলিশের হামলা উপেক্ষা করেও এই প্রতিবাদ চালিয়ে যাবার ঘোষণা দিয়েছে আন্দোলনকারীরা৷ অন্যদিকে হংকং সরকার জানিয়েছে, ২০১৭ সালের নির্বাচন যেভাবে করার পরিকল্পনা করা হয়েছে ঠিক সেভাবেই সেই নির্বাচন হবে৷ সামাজিক যোগাযোগ মাধ্যমে বিক্ষোভ সামাজিক যোগাযোগ মাধ্যমে বিক্ষোভের আগুন ছড়িয়ে পড়েছে৷ তবে নেটওয়ার্কের সমস্যার কারণে মোবাইল ফোনের মাধ্যমে যোগাযোগের সমস্যায় পড়েছেন বিক্ষোভকারীরা৷ চীনের বাইডু ইঙ্ক সার্চ ইঞ্জিন এবং টুইটারের মত ওয়াইবো ক্রপ মাইক্রোব্লগ হংকং বিক্ষোভের সব খবর ডিলিট করে ফেলছে৷ এমনকি সবচেয়ে জনপ্রিয় মেসেজ অ্যাপ উইচ্যাটও সরিয়ে ফেলা হয়েছে৷ হংকং পলিটেকনিক বিশ্ববিদ্যালয়ের এক শিক্ষার্থী অস্কার জানালেন, ‘‘আমরা ফেসবুক এবং হোয়াটসঅ্যাপের সাহায্যে বিক্ষোভকারীদের সাথে যোগাযোগ করছি, যা সবচেয়ে নিরাপদ মাধ্যম বলে মনে হচ্ছে৷ এটা আসলে নির্ভর করছে তুমি কী ধরনের ফোন ব্যবহার কর৷ কেননা চীনা কোম্পানির ফোনগুলোতে এই সমস্যা রয়েছে যে তারা এ ধরনের অ্যাপ ও মেসেজ ডিলিট করতে পারে৷'' বিক্ষোভে নতুন অ্যাপ তবে এই আন্দোলনে সবচেয়ে জনপ্রিয় হয়েছে ফায়ার চ্যাট৷ ব্লু টুথের সাহায্যে একে অপরের সাথে খুব সহজেই যোগাযোগ করা যাচ্ছে এই মেসেজিং অ্যাপের মাধ্যমে৷ সোমবার থেকে হংকং এর সবচেয়ে বেশি ডাউনলোড করা হয়েছে এই অ্যাপটি৷ এই ডিভাইসের রেঞ্জ ৪০ থেকে ৭০ মিটার৷ অর্থাৎ ৪০ থেকে ৭০ মিটার দূরত্বে থাকা ব্যক্তির সাথে এই অ্যাপের সাহায্যে যোগাযোগ করা যাবে৷ গত ২৪ ঘণ্টায় হংকং এর ১ লাখ মানুষ ফায়ার চ্যাট ডাউনলোড করেছে৷ বিক্ষোভের শুরু হংকং হচ্ছে চীনের একটি বিশেষ প্রশাসনিক অঞ্চল৷ হংকংয়ের প্রধান নেতা নির্বাচনের ক্ষেত্রেও চীন পছন্দসই প্রার্থী-তালিকা অনুমোদন করে দিতে পারে৷ বিক্ষোভকারীরা বলছে, আগামী ২০১৭ সালে হংকং-এ যে নির্বাচন হবে তা হতে হবে পুরোপুরি গণতান্ত্রিক একটি নির্বাচন৷ অর্থাৎ প্রার্থী তালিকার উপর বেইজিং-এর কোনো নিয়ন্ত্রণ থাকলে চলবে না৷ কিন্তু ক'দিন আগেই চীন সেই দাবি নাকচ করে দেয়ার পর থেকেই হংকং-এ দানা বাঁধে বিক্ষোভ৷ হংকংয়ে গণতন্ত্রপন্থি বিক্ষোভকারীরা পুলিশের লাঠিপেটা ও কাঁদানে গ্যাস উপেক্ষা করে রাজপথে অবস্থান নিয়েছে৷ অচল হয়ে পড়েছে যোগাযোগ ব্যবস্থা, ব্যবসা ও শিক্ষাপ্রতিষ্ঠান৷ চীনের জাতীয় দিবসের দিন ১লা অক্টোবরে বিক্ষোভ আরো জোরদার হবে বলে মনে করা হচ্ছে৷ চীনের বিশেষ প্রশাসনিক অঞ্চল হংকং-এ ২০১৭ সালে পুরোপুরি গণতান্ত্রিক একটি নির্বাচনের দাবি কর্তৃপক্ষ নাকচ করে দিলে চলতি মাসের শুরুতে এ বিক্ষোভের পট প্রস্তুত হয়৷ এপিবি/এসবি (এপি, এএফপি, ডিপিএ, রয়টার্স)",
  "manualKeyPhrases" : [ "দাবি", "হংকং", "চীন", "নির্বাচন", "গণতান্ত্রিক", "বিক্ষোভ", "অবৈধ" ],
  "automaticKeyPhrases" : [ "" ]
}