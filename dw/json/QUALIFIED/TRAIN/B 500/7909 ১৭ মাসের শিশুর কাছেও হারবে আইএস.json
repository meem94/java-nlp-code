{
  "docID" : 7909,
  "source" : "http://www.dw.com/",
  "lang" : "BN",
  "url" : "http://www.dw.com/bn/১৭-মাসের-শিশুর-কাছেও-হারবে-আইএস/a-18862966",
  "title" : "১৭ মাসের শিশুর কাছেও হারবে আইএস?",
  "date" : "19.11.2015",
  "writter" : "আশীষ চক্রবর্ত্তী",
  "categories" : [ "ইউরোপ" ],
  "article" : "শিশুটি তার মাকে হারিয়েছে৷ ভাগ্যিস বাবা বেঁচে আছে৷ তবে স্ত্রী হারিয়েও তিনি ক্রুদ্ধ নন৷ ঘৃণাও করছেন না আইএস-কে৷ ১৭ মাসের শিশুর বাবা বলছেন, ‘‘আমার ছেলে বড় হয়েও লজ্জা দেবে ওদের৷'' বিশ্ব, প্যারিস, হামলা, আইএস, ঘৃণা, ফেসবুক, ইউটিউব ‘ইসলামিক স্টেট' বা আইএস-এর হামলায় স্ত্রীকে হারিয়েছেন আন্তোনিন লেরিস৷ ১২ বছরের ভালোবাসার পরিণতিতে বিয়ে, বিয়ের পর প্রথম সন্তান আইএস-এর গুলিতে সব ছেড়ে গেলেন হেলেন মুইয়াল-লেইরিস৷ আন্তোনিন হারালেন তাঁর প্রেম, তাঁর জীবনসঙ্গিনী৷ ১৭ মাস বয়সেই মা-হারা হলো সন্তান৷ অন্য কেউ হলে শোকে কাতর হতেন৷ আন্তোনিনও শোকাহত৷ তবে কাতর হতে রাজি নন৷ রক্তপিপাসু যুদ্ধবাজদের প্রতি মুখে কোনো ঘৃণাও জানাননি৷ ফেসবুকে শুধু স্ট্যাটাস দিয়েছেন তথাকথিত আইএস-কে উদ্দেশ্য করে৷ আন্তোনিন লিখেছেন, ‘‘আমি তোমাদের ঘৃণার পুরস্কার দেবো না৷'' ফরাসি ভাষায় লেখা সেই স্ট্যাটাস ২ লক্ষ ১২ হাজার ৯০৬ বার শেয়ার হয়েছে৷ আন্তর্জাতিক সংবাদমাধ্যম লুফে নিয়েছে ফরাসি তরুণের হৃদয় নিংড়ানো অনুভূতিগুলো৷ আন্তোনিন মনে করেন, আইএস মানুষ হত্যা করে ভীতি ছড়ানোর জন্য৷ তারা চায়, সবাই তাদের ঘৃণা করুক, ভয় পেয়ে, ঘৃণাভরে স্বাভাবিক জীবন থেকে সরে যাক৷ তাই আন্তোনিন লিখেছেন, ‘‘(আইএস) তোমাদের আমি ঘৃণা পুরস্কার দেবো না৷ তোমরা তো চাও সবাই প্রতিক্রিয়া ব্যক্ত করুক৷ অনেকে না বুঝে অনেকে ক্রোধও প্রকাশ করে৷ সে কারণেই তো আজ যা হতে চেয়েছো তা তোমরা হয়েছো৷'' তাই স্ত্রী হারানোর বেদনা, মাতৃহারা সন্তান প্রতিপালনের কষ্ট কাউকে বুঝতেই দেবেন না আন্তোনিন৷ তাঁর স্বপ্ন, পেলেপুষে ১৭ মাসের ছেলেকে তিনি বড় করবেন, আর তখন, ‘‘ওর জীবনের প্রতিটি দিনে ও ওর আনন্দ আর স্বাধীনতা দিয়ে তোমাদের (আইএস) লজ্জা দেবে৷ তোমরা তো ঘৃণারও যোগ্য নও!''",
  "manualKeyPhrases" : [ "হামলা", "ভয়", "আইএস", "ঘৃণা", "প্যারিস", "বিশ্ব" ],
  "automaticKeyPhrases" : [ "" ]
}