{
  "docID" : 6900,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিজামীর-রায়-স্থগিত-হওয়ায়-তীব্র-প্রতিক্রিয়া/a-17733326",
  "title" : "নিজামীর রায় স্থগিত হওয়ায় তীব্র প্রতিক্রিয়া",
  "date" : "24.06.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "জামায়াতে ইসলামীর আমীর মতিউর রহমান নিজামীর বিরুদ্ধে মানবতাবিরোধী অপরাধে করা মামলার রায় আবারো পিছিয়ে যাওয়ায় তীব্র প্রতিক্রিয়া দেখা দিয়েছে৷ বিএনপি নেতা হান্নান শাহ-র দাবি, প্রতিবেশী দেশের পরামর্শেই রায় স্থগিত করা হয়৷ মতিউর রহমান নিজামীর বিরুদ্ধে রায় ঘোষণা এ নিয়ে দু'বার স্থগিত করা হলো৷ প্রথমবার, গত মার্চ মাসে বিচারকের পরিবর্তনের কারণে আর মঙ্গলবার তা স্থগিত করা হলো নিজামীর অসুস্থতার কথা বলে৷ শুধু তাই নয়, রায় আবার কবে ঘোষণা করা হবে – তার পরিবর্তিত তারিখও জানানো হয়নি৷ এ ঘটনায় বিএনপির স্থায়ী কমিটির সদস্য আ স ম হান্নান শাহ ঢাকায় এক অনুষ্ঠানে দাবি করেন, ‘‘ভারতের পররাষ্ট্রমন্ত্রী সুষমা স্বরাজের ঢাকা সফরকালে হরতাল হতে পারে – এই আশঙ্কা থেকেই প্রতিবেশী দেশের পরামর্শে যুদ্ধাপরাধের মামলার রায় স্থগিত করা হয়েছে৷'' তিনি বলেন, ‘‘বাংলাদেশের সব কিছু এখন বাইরের, অর্থাৎ প্রতিবেশী দেশ দ্বারা নিয়ন্ত্রণ হচ্ছে৷'' উল্লেখ্য বুধবার তিনদিনের সফরে ঢাকায় আসছেন ভারতের পররাষ্ট্রমন্ত্রী সুষমা স্বরাজ৷ অন্যদিকে গণজাগরণ মঞ্চের মুখপাত্র ইমরান এইচ সরকার মতিউর রহমান নিজামীর বিরুদ্ধে মানবতাবিরোধী অপরাধে জন্য করা মামলার রায় স্থগিত হওয়াকে ‘ষড়যন্ত্র' বলে অভিহিত করেছেন৷ তিনি বলেন, ‘‘আমরা অন্য রায়ের আগে দেখেছি যে, জামায়াত প্রতিক্রিয়া দেখায়৷ কিন্তু নিজামী তাদের আমির হওয়া সত্ত্বেও রায়ের আগে তারা নীরব থেকেছে৷ এ জন্য তখনই আমাদের সন্দেহ হয়েছিল যে, রায় ঘোষণা নিয়ে কোনো একটা ষড়যন্ত্র হচ্ছে৷'' গণজাগরণ মঞ্চের এই নেতা বলেন, ‘‘দীর্ঘ ছয় মাস ধরে আমরা কোনো রায় পাচ্ছি না৷ বিচার প্রক্রিয়া দীর্ঘসূত্রিতা ও অনিশ্চয়তার মধ্যে পড়েছে৷ আমরা প্রত্যাশা করেছিলাম, এই রায়ের মাধ্যমে বাংলাদেশের জনগণ সঠিক বিচার পাবে এবং দেশে ন্যায়বিচার প্রতিষ্ঠিত হবে৷ কিন্তু তা হয়নি৷'' স্বাভাবিকভাবেই, গণজাগরণ মঞ্চ রায় স্থগিতের প্রতিবাদে শাহবাগে মিছিল করেছে৷ ঢাকায় রায় স্থগিতের প্রতিবাদে বিক্ষোভ করেছেন মুক্তিযোদ্ধারাও৷ এদিকে মতিউর রহমান নিজামীর রায় স্থগিতে সরকারের কোনো ভূমিকা নেই বলে দাবি করেছেন আওয়ামী লীগের প্রচার ও প্রকাশনা সম্পাদক এবং সাবেক মন্ত্রী ড. হাছান মাহমুদ৷ তিনি দলীয় কার্যালয়ে সাংবাদিকদের বলেন, ‘‘রায় ঘোষণা করায় সরকারের কোনো দুর্বলতা নেই৷ এমনকি তাদের আন্তরিকতাতেও কোনো ধরনের ঘাটতি ছিল না৷ কিন্তু আসামি অসুস্থ হয়ে যাওয়ায় আদালত রায় স্থগিত করেছে৷ কারণ রায় ঘোষণার সময় আসামি উপস্থিত থাকার বাধ্যবাধকতা রয়েছে৷ নিজামীর নানা পরীক্ষা-নিরীক্ষা চলছে, সুস্থ হলে যে কোনো সময় রায় ঘোষণা করা হবে৷'' ওদিকে ট্রাইব্যুনালের প্রসিকিউটর ব্যারিস্টার তুরিন আফরোজ বলেছেন, ‘‘এটাই ন্যায় বিচার৷ রায় স্থগিত হয়েছে ন্যায় বিচারের স্বার্থেই৷'' এই একই কথা বলেছেন নিজামীর আইনজীবী অ্যাডভোকেট তাজুল ইসলামও৷",
  "manualKeyPhrases" : [ "স্থগিত", "প্রতিক্রিয়া", "রায়", "মানবতাবিরোধী", "নিজামী", "তীব্র" ],
  "automaticKeyPhrases" : [ "" ]
}