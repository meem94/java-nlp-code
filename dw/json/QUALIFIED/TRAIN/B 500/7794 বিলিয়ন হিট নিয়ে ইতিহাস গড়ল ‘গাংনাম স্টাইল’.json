{
  "docID" : 7794,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিলিয়ন-হিট-নিয়ে-ইতিহাস-গড়ল-গাংনাম-স্টাইল/a-16475012",
  "title" : "বিলিয়ন হিট নিয়ে ইতিহাস গড়ল ‘গাংনাম স্টাইল’",
  "date" : "22.12.2012",
  "writter" : "",
  "categories" : [ "বিনোদন" ],
  "article" : "লেডি গাগা, রিহানা, শাকিরা কিংবা বিবারের মতো তারকাদের যুগের ইতি ঘটিয়ে যেন নতুন সাই যুগের সূচনা করেছেন গাংনাম তারকা পার্ক জায়ে-সাং৷ এদিকে, জনপ্রিয়তায় তুঙ্গে থাকা সাই যুক্তরাষ্ট্রে বাড়ি কিনলেন বলে জানা গেছে৷ শনিবার ইন্টারনেটের জগতে হিটের বিবেচনায় কোটিপতি বনে গেছেন গাংনাম তারকা সাই৷ ইন্টারনেটে কোন ভিডিও বিলিয়নেরও বেশি হিট পাওয়ার প্রথম ঘটনাটি ঘটলো দক্ষিণ কোরীয় এই ক্যারিশমাটিক শিল্পী ও নাচিয়ের ভিডিও দিয়ে৷ ইন্টারনেটে সাই এর ঘোড়ায় চড়ার ধাঁচের নাচের ভিডিওটি ছেড়ে দেওয়া হয় মাত্র পাঁচ মাস আগে ১৫ই জুলাই৷ অথচ এই সময়ের মধ্যে একে একে রেকর্ড গড়ে চলেছে এই জাদুকরি ঢঙের নাচের কায়দা৷ শনিবার গ্রিনউইচ মিনটাইম সাড়ে ছয়টায় গাংনাম স্টাইলের ভিডিও'টির হিট দাঁড়ায় ১,০১০,৩২১,৯২১৷ লাখ-কোটির হিসাবে অংকটি দাঁড়ায় একশ'এক কোটি তিন লাখ একুশ হাজার নয়শ' একুশ৷ এই সংখ্যা দেখেই সাই টুইট করেন, ‘শেষ পর্যন্ত বিলিয়ন স্টাইলে পরিণত হয়েছে এটি'৷ তাঁর এই ঐতিহাসিক রেকর্ড দেখে সাইকে প্রথম অভিনন্দন জানিয়েছেন নব্বই এর দশকের মার্কিন ব়্যাপার এমসি হ্যামার৷ তিনি লিখেছেন, ‘অভিনন্দন! তুমি ইতিহাস গড়েছো! একশ' কোটি দর্শক!' এমন অভাবনীয় সাফল্য দেখে উল্লসিত সাই তাঁর নতুন ব্যবস্থাপক স্কুটার ব্রাউনকে ধন্যবাদ জানিয়েছেন এই বলে যে, ‘আমি একশ' মিলিয়ন হিট কুড়িয়েছিলাম৷ আর বাকি নয়শ' মিলিয়ন হিট তুমি আমাকে সংগ্রহ করে দিয়েছো৷ তুমি অন্য এক মায়ের গর্ভে জন্মে নেওয়া আমারই ভাই৷'' উল্লেখ্য, ব্রাউনের প্রতিষ্ঠানই ক্যানাডিয়ান তারকা জাস্টিন বিবারের ‘বেবি' গানের ভিডিও'র জন্য সাফল্যজনক হিট সংগ্রহ করতে সক্ষম হয়েছিল৷ তবে প্রায় এক মাস আগে বিবারকে ছাড়িয়ে গেছেন সাই৷ অবশ্য বিবার এখনও সাই এর পরেই দ্বিতীয় স্থানে রয়েছে৷ শনিবার বিবারের সেই ভিডিও'র হিট ছিল ৮১৩ মিলিয়নের কিছু বেশি৷  যাহোক, গণমাধ্যমের বরাতে জানা গেছে, গত কয়েক মাসে ৭.৯ মিলিয়ন মার্কিন ডলারেরও বেশি আয় করেছেন সাই৷ এর মধ্য থেকে নগদ ১.২৫ মিলিয়ন মার্কিন ডলার দিয়ে যুক্তরাষ্ট্রের বেভারলি হিলসে ব্লেয়ার হাউস ভবনের ২৯ তলায় ২ হাজার ৭০০ স্কয়ার ফুটের একটি অ্যাপার্টমেন্ট কিনেছেন তিনি৷ এতে দুটি শোবার ঘর আছে৷ এছাড়া বছরের সেরা শব্দ হিসেবে ‘গাংনাম স্টাইল'কে বেছে নিয়েছে যুক্তরাজ্যের কলিন্স ডিকশনারি৷ অভিধানটির উপদেষ্টা সম্পাদক আয়ান ব্রুকস বলেছেন, ‘‘সারা বছরের গল্প পাওয়া যাবে এমন শব্দ খুঁজছিলাম৷ ‘গাংনাম স্টাইল' তেমনই একটি শব্দ৷'' এএইচ / আরআই (এএফপি, এপি, রয়টার্স)",
  "manualKeyPhrases" : [ "সাই", "জায়ে সাং", "বেবি", "বিলিয়ন", "ভিডিও", "বিবার", "গাংনাম", "হিট", "রেকর্ড" ],
  "automaticKeyPhrases" : [ "" ]
}