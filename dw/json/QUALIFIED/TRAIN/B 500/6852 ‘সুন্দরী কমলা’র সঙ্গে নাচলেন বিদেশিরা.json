{
  "docID" : 6852,
  "source" : "http://www.dw.com/",
  "lang" : "BN",
  "url" : "http://www.dw.com/bn/সুন্দরী-কমলার-সঙ্গে-নাচলেন-বিদেশিরা/a-17449435",
  "title" : "‘সুন্দরী কমলা’র সঙ্গে নাচলেন বিদেশিরা",
  "date" : "22.02.2014",
  "writter" : "",
  "categories" : [ "সমাজ সংস্কৃতি" ],
  "article" : "আন্তর্জাতিক মাতৃভাষা দিবস উপলক্ষ্যে জার্মানির বিভিন্ন শহরে অনুষ্ঠানের আয়োজন করা হয়েছে৷ এমনই একটি অনুষ্ঠান হয়ে গেল গ্যোটিঙেন শহরে, শুক্রবার সন্ধ্যায়৷ গ্যোটিঙেন শহরে বসবাসরত বাঙালিদের উদ্যোগে আয়োজিত এই অনুষ্ঠানে বিশ্বের অন্যান্য দেশের মানুষও অংশ নিয়েছিলেন৷ আয়োজকদের অন্যতম গবেষক ড. মো: আজিজুর রহমান বলেন, দু পর্বের অনুষ্ঠানের প্রথম ভাগে ছিল আলোচনা পর্ব৷ সেখানে বাংলাদেশ, জার্মানি, ভারত ও ঘানা থেকে চারজন বিশেষজ্ঞ বক্তব্য রাখেন৷ বাংলাদেশের বক্তা আন্তর্জাতিক মাতৃভাষা দিবসের ইতিহাস ও তাৎপর্য তুলে ধরেন৷ জার্মান বিশেষজ্ঞের বক্তব্যে ইউরোপের ভাষা ও সংস্কৃতির কথা উঠে আসে৷ এরপর শুরু হয় সাংস্কৃতিক অনুষ্ঠান৷ সেখানে বাঙালি সংস্কৃতির বিভিন্ন দিক তুলে ধরার চেষ্টা করা হয়৷ সঙ্গে ছিল অন্যান্য দেশের নাচ-গানও৷ অডিও শুনুন 04:21 সাক্ষাৎকারটি শুনতে এখানে ক্লিক করুন আজিজুর রহমান বলেন, ‘‘আসলে আমরা আয়োজনটাকে একটা আন্তর্জাতিক রূপ দিতে চেয়েছি৷ তাই গ্যোটিঙেন বিশ্ববিদ্যালয় সহ অন্যান্য প্রতিষ্ঠানের সহায়তা নিয়ে আমরা গত বছর থেকে অনুষ্ঠান আয়োজন শুরু করি৷'' গতবারের মতো এবারও বেশ কয়েকজন বিদেশি অনুষ্ঠানে সক্রিয়ভাবে অংশ নেন৷ যেমন ‘সুন্দরী কমলা নাচে' গানটি গেয়েছেন একজন বাংলাদেশি শিল্পী৷ আর গানের সঙ্গে নেচেছেন জার্মানি, ভারত, গ্রিস ও ইন্দোনেশিয়ার মেয়েরা৷ এছাড়া কিবোর্ড বাজিয়েছেন একজন ইটালীয় ছেলে৷ ‘‘এই গানের সঙ্গে নাচার জন্য তাঁরা অনেকদিন ধরে অনুশীলন করেছেন,'' বলেন আজিজুর রহমান৷ ইরান, আফগানিস্তান, কলম্বিয়ার মতো দেশেরও সংস্কৃতি উপস্থাপিত হয় অনুষ্ঠানে৷ গ্যোটিঙেনে আয়োজিত হলেও আশেপাশের শহরগুলো থেকে অনেক বাংলাদেশি অনুষ্ঠানটি উপস্থিত ছিলেন বলে জানান তিনি৷ আন্তর্জাতিক মাতৃভাষা দিবস পালনের পাশাপাশি জার্মানিতে বাঙালিদের মাঝে বাংলা চর্চার বিষয়টি কী অবস্থায় আছে জানতে চাইলে আজিজুর রহমান বলেন, জার্মানির কয়েকটি বড় শহরে বাংলা স্কুল রয়েছে৷ সেখানে বাঙালি বাবা-মায়ের সন্তানদের বাংলা ভাষা শিক্ষা দেয়া হয়৷ আর যে সব শহরে এমন ব্যবস্থা নেই সেখানকার বাবা-মা ঘরেই বাচ্চাদের বাংলা শেখার প্রতি জোর দেন, বলে জানান তিনি৷ সাক্ষাৎকার: জাহিদুল হক সম্পাদনা: সঞ্জীব বর্মন",
  "manualKeyPhrases" : [ "বিদেশি", "কমলা", "বিশ্ববিদ্যালয়", "সুন্দরী", "দিবস", "জার্মানি", "মাতৃভাষা", "আন্তর্জাতিক" ],
  "automaticKeyPhrases" : [ "" ]
}