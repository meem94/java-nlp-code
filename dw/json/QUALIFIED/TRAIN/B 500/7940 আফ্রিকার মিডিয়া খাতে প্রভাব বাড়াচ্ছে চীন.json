{
  "docID" : 7940,
  "source" : "http://www.dw.com/",
  "lang" : "BN",
  "url" : "http://www.dw.com/bn/আফ্রিকার-মিডিয়া-খাতে-প্রভাব-বাড়াচ্ছে-চীন/a-16516900",
  "title" : "আফ্রিকার মিডিয়া খাতে প্রভাব বাড়াচ্ছে চীন",
  "date" : "12.01.2013",
  "writter" : "নাদিনা সোয়ারজবেক/এআই",
  "categories" : [ "সমাজ সংস্কৃতি" ],
  "article" : "আফ্রিকার জন্য রেডিও, সংবাদ সংস্থা, টিভি চ্যানেল এবং সংবাদপত্র চালু করেছে চীন৷ এসবের মাধ্যমে সেখানকার মিডিয়া খাতে নিজেদের প্রভাব বাড়ানোর উদ্যোগ নিয়েছে তারা৷ এটা অবশ্য লাভজনকই, কেননা বাণিজ্যও বাড়ছে এতে৷ গত বছরের প্রথম ছয় মাসে আফ্রিকায় ৪৫ বিলিয়ন মার্কিন ডলার বিনিয়োগ করেছে চীন৷ অর্থের এই হিসেব দেখে বিস্মিত হওয়ার কোনো কারণ নেই৷ কেননা, গত তিন বছরে চীনের সঙ্গে আফ্রিকার বাণিজ্য বেড়েছে প্রায় তিনগুন৷ ফলে চীনের এই বিনিয়োগ মোটেই অপ্রয়োজনে নয়৷ দেশটি এবার মনোযোগী হয়েছে আফ্রিকার মিডিয়া খাতে৷ সেখানকার জনসাধারণের জন্য রেডিও, সংবাদ সংস্থা, টিভি চ্যানেল আর সংবাদপত্র চালু করেছে চীন৷ বিবিসি'র আফ্রিকা বিষয়ক বিশেষজ্ঞ মেরি হারপার বলেন, ‘‘আফ্রিকার মিডিয়া খাতে চীনের ক্রমবর্ধমান প্রভাব একটি স্বাভাবিক অগ্রগতি৷ আপনি যদি কয়েক বছর আগের দিকে তাকান, তাহলে বুঝবেন চীন আফ্রিকাকে ব্যাপক সম্ভাবনাময় অঞ্চল বিবেচনা করেই এগিয়েছে এবং বর্তমানে আফ্রিকার সবচেয়ে বড় বাণিজ্য সহযোগী হচ্ছে চীন৷'' ২০১২ সালের শুরুতে চীন ইংরেজি ভাষায় সিসিটিভি আফ্রিকা চালু করে৷ এই টিভি চ্যানেল ম্যাগাজিন, টক শো, তথ্যচিত্র প্রদর্শন ছাড়াও আফ্রিকার মুঠোফোন ব্যবহারকারীদের জন্য ইন্টারনেট টিভি ম্যাগাজিন প্রচার করছে৷ পাশাপাশি চীনের সংবাদ সংস্থা সিনহুয়া কেনিয়ার একটি মুঠোফোন কোম্পানির সঙ্গে যৌথভাবে সাব-সাহারান অঞ্চলে প্রথমবারের মতো মোবাইল নিউজ সার্ভিস শুরু করেছে৷ এখন প্রশ্ন হচ্ছে, আফ্রিকার মিডিয়া খাতে চীন আধিপত্য বাড়াতে এত উৎসাহী কেন? উত্তরটা দিলেন হারপর৷ তাঁর ভাষায়, পশ্চিমা গণমাধ্যম চীন সম্পর্কে সাধারণত নেতিবাচক সংবাদ বেশি প্রচার করে৷ কিন্তু আফ্রিকার জনসাধারণের কাছে চীন নিজেদের এমনভাবে উপস্থাপন করতে চায়, যা পশ্চিমা গণমাধ্যম থেকে ভিন্ন৷ তারা এখন চাইছে, আফ্রিকার জনসাধারণকে সেখানে তাদের কর্মকাণ্ড সম্পর্কে জানাতে৷ পূর্ব আফ্রিকার মিডিয়া হাব খ্যাত কেনিয়ার নাইরোবিতে বিভিন্ন চীনা গণমাধ্যমের কার্যালয় রয়েছে৷ এদের মধ্যে আছে চায়না রেডিও ইন্টারন্যাশনাল, যারা গত কয়েকবছর যাবত সেখানে অবস্থান করছে এবং সোহেলি ভাষায় সংবাদ প্রকাশ করছে৷ চীনের এই মিডিয়া অগ্রগতির কিছু নেতিবাচক দিকও রয়েছে৷ উদাহরণস্বরূপ বলা যেতে পারে ইথিওপিয়ার কথা৷ চীন সেদেশে গণমাধ্যম নিয়ন্ত্রণ সংক্রান্ত একটি ব্যবস্থা তৈরিতে অর্থায়ন করেছে৷ ফলে এখন ইথিওপিয়ার গণমাধ্যম সরকারের সমালোচনা করতে গেলেই বিপাকে পড়ছে৷ এমনকি সাংবাদিকদের জেলও খাটতে হচ্ছে, যেমনটা চীনে দেখা যায়৷",
  "manualKeyPhrases" : [ "প্রভাব", "টিভি চ্যানেল", "রেডিও", "চীন", "মিডিয়া", "সংবাদপত্র", "আফ্রিকা", "সংবাদ সংস্থা" ],
  "automaticKeyPhrases" : [ "" ]
}