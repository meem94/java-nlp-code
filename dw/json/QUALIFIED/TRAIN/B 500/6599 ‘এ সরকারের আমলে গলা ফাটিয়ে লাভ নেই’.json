{
  "docID" : 6599,
  "source" : "http://www.dw.com/",
  "lang" : "BN",
  "url" : "http://www.dw.com/bn/এ-সরকারের-আমলে-গলা-ফাটিয়ে-লাভ-নেই/a-18249632",
  "title" : "‘এ সরকারের আমলে গলা ফাটিয়ে লাভ নেই’",
  "date" : "11.02.2015",
  "writter" : "",
  "categories" : [ "মতামত" ],
  "article" : "তিন বছর কেটে গেল৷ কিন্তু আজও সাংবাদিক দম্পতি সাগর সরওয়ার আর মেহেরুন রুনির হত্যাকারীদের কোনো হদিশ পাওয়া যায়নি৷ আমাদের ফেসবুক পাতায় ‘কেন খুন হয়েছেন সাগর, রুনি?’ শীর্ষক ছবিঘরটি দেখে বহু পাঠক-বন্ধুই মন্তব্য না করে পারেননি৷ ২০১২ সালের ১১ই ফেব্রুয়ারি ভোররাতে ঢাকার পূর্ব রাজাবাজারে ভাড়া বাসায় খুন হন মাছরাঙা টেলিভিশনের বার্তা সম্পাদক সাগর সরওয়ার এবং এটিএন বাংলার সিনিয়র রিপোর্টার মেহেরুন রুনি৷ এই তিন বছরে নিহতের পরিবার, শুভানুধ্যায়ী আর সামগ্রিকভাবে বাংলাদেশের মানুষ জানতে পারেনি হত্যাকাণ্ডের কারণ৷ কেন? কামরুল হুদা লিখেছেন, ‘‘ডয়েচে ভেলের এই বিশেষ প্রতিবেদনটি আমার খুব ভালো লেগেছে৷ তবে এই হত্যাকাণ্ডের বিচার কখনো আমরা পাবো বা৷ এ সরকার যদি ক্ষমতায় থাকে তাহলে ৪৯ ঘণ্টা কেন ৪৮ বছরেও এ মামলার বিচার হবে না৷ আসলে এই দিনটি যখন আসে, একমাত্র তখনই সরকারের চামচারা সাগর-রুনির পরিবারে সদস্যদের আশা দেন যে এই হত্যার বিচার হবে৷'' বন্ধু খানের মন্তব্য, ‘‘সরকারের ভিতরই খুনিরা নিরাপদে রয়েছে৷'' মো. ইউসুফ আলি সাইমনের বক্তব্যও একইরকম৷ তিনি লিখেছেন, ‘‘এই সরকার থাকলে নির্দোষ মানুষের বিচার হবে না!!!'' মির্জা সোহেল কটাক্ষ করে লিখেছএন, ‘‘কি দরকার? ক্ষমতার মসনদ দখল করার জন্য যতটুকু আন্দোলন করা প্রয়োজন তা তো করা হয়েছেই...৷'' জুয়েল সাদিকের কণ্ঠে উঠে এসেছে তিরস্কারের সুর৷ তাঁর কথায়, ‘‘আরে এখানে তো জামাত আর হুজুররা নাই যে তাড়াতাড়ি বিচার হবে...৷'' দেলওয়ার খান লিখেছেন, ‘‘এই শেখ হাসিনা সরকারের আমলে যদি সাগর-রুনি হত্যার বিচার চাওয়া হয়, তাহলে সেটা হবে খুব বড় বোকামি...৷'' সাইমা জামানের কথায়, ‘‘কে হত্যা করেছে এটা দেশের সবাই জানে৷ কিন্তু এর বিচার হবে না৷ তাই এই সরকারের আমলে গলা ফাটিয়ে লাভ নেই৷'' অমর ফারুক চঞ্চলের ভাষায়, ‘‘সরকার আছে বিরোধী দল নিয়ে, ও সব দেখার সময় নেই তাদের৷'' উল্লেখ্য, এই হত্যার রহস্যের কিনারা করতে না পারায় হাইকোর্টের নির্দেশেই ২০১২ সালের ১৮ই ফেব্রুয়ারি মামলাটি পুলিশ থেকে ব়্যাবের হাতে দেয়া হয়৷ ব়্যাব তদন্তের দায়িত্ব নেয়ার পর, সন্দেহভাজন ১৬ জনের ডিএনএ নমুনা পরীক্ষার জন্য যুক্তরাষ্ট্রে পাঠায়৷ এছাড়া আলামত হিসেবে জব্দ করা ছুরি ও পোশাকের নমুনাও পাঠানো হয় অ্যামেরিকায়৷ কিন্তু তাতেও হত্যাকারীদের শনাক্ত করা যায়নি৷ ডয়চে ভেলে বাংলা বিভাগ",
  "manualKeyPhrases" : [ "মেহেরুন রুনি", "সাগর সরওয়ার", "ফেসবুক", "সরকারের আমলে", "গলা ফাটিয়ে লাভ নেই" ],
  "automaticKeyPhrases" : [ "" ]
}