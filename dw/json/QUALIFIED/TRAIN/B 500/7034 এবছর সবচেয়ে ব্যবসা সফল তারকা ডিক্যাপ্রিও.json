{
  "docID" : 7034,
  "source" : "http://www.dw.com/",
  "lang" : "BN",
  "url" : "http://www.dw.com/bn/এবছর-সবচেয়ে-ব্যবসা-সফল-তারকা-ডিক্যাপ্রিও/a-14730813",
  "title" : "এবছর সবচেয়ে ব্যবসা সফল তারকা ডিক্যাপ্রিও",
  "date" : "22.12.2010",
  "writter" : "",
  "categories" : [ "বিনোদন" ],
  "article" : "বছর প্রায় শেষ হয়ে এলো৷ তাই সবখানে চলছে বিদায়ী বছরের হিসাব নিকাশ৷ হলিউড-ও এর ব্যতিক্রম নয়৷ এই বছরে সবচেয়ে ব্যবসা সফল তারকা হিসেবে নাম কামিয়েছেন লিওনার্ডো ডিক্যাপ্রিও৷ এরপর রয়েছেন নতুন সেনসেশন মিয়া ওয়াশিকভস্কা৷ চলতি বছরে ডিক্যাপ্রিওর দুটি ছবি মুক্তি পেয়েছে, আর দুটিই দারুণ হিট করেছে৷ প্রথমে ‘শাটার আইল্যান্ড' এবং পরে নতুন ধরণের সায়েন্স ফিকশন ‘ইন্সেপশন'৷ চলতি বছরের সবচেয়ে ব্যবসা সফল ১৫ ছবির তালিকায় জায়গা পেয়েছে এই দুটি ছবি৷ আর ছবি দুটি ব্যবসা করেছে ১.১ বিলিয়ন ডলারেরও বেশি৷ এর মধ্যে ‘ইন্সেপশন' একাই করেছে ৮২৫ মিলিয়ন ডলারের৷ তবে থ্রিডি ভার্সনের হিসাব এতে ধরা হয়নি৷ তাহলে ছবির আয় আরও অনেক বেশি হবে৷ যদিও চলতি বছরে তেমন কোন পুরস্কার জোটেনি ডিক্যাপ্রিওর কপালে, তবে পকেট ভারী হয়েছে তাঁর অন্য সবার চেয়ে বেশি৷ ‘ইন্সেপশন' এ অভিনয় করার জন্য ৫০ মিলিয়ন ডলার নিয়েছেন ডিক্যাপ্রিও৷ এছাড়া ছবির ডিভিডি বিক্রির অর্থের একটা অংশও যাচ্ছে তাঁর পকেটে৷ এর পরেই যিনি এসেছেন তিনি হলেন নতুন চমক মিয়া ওয়াশিকভস্কা৷ ‘অ্যালিস ইন ওয়ান্ডারল্যান্ড' এর অন্যতম এই অভিনেত্রী এই বছরের দ্বিতীয় সেরা ব্যবসাসফল অভিনেত্রী৷ কারণ তাঁর অভিনীত এই ছবি বিদায়ী বছরে দ্বিতীয় সর্বোচ্চ আয় করেছে৷ এর পরিমাণ হলো এক বিলিয়ন ডলার৷ এর বাইরে তাঁর অভিনীত ‘দ্য কিডস আর অল রাইট' ছবিটি আয় করেছে ২৯ মিলিয়ন ডলার৷ সব মিলিয়ে বেশ ভালো দেখিয়েছেন মিয়া ওয়াশিকভস্কা৷ এর পরেই রয়েছেন হলিউডের অন্যতম তারকা জনি ডেপ৷ তিনিও ‘অ্যালিস ইন ওয়ান্ডারল্যান্ড' এ অভিনয় করেছেন৷ তার ওপর বছর শেষে অ্যাঞ্জেলিনা জোলির সঙ্গে তাঁর নতুন ছবি ‘টুরিস্ট' মুক্তি পেয়েছে৷ এটিও বেশ ভালো সাড়া পেয়েছে৷ তারপর রয়েছেন ‘আয়রন ম্যান টু'-র তারকা রবার্ট ডাউনি৷ পঞ্চম স্থানে রয়েছে হ্যারি পটার খ্যাত তারকা ড্যানিয়েল ব়্যাডক্লিফ৷ তাঁর হ্যারি পটার সিরিজের নতুন ছবি ইতিমধ্যেই বছরের সেরা চতুর্থ ব্যবসা সফল ছবি হিসেবে জায়গা করে নিয়েছে বক্স অফিসে৷ প্রতিবেদন: রিয়াজুল ইসলাম সম্পাদনা: হোসাইন আব্দুল হাই",
  "manualKeyPhrases" : [ "ডেপ", "হ্যারি", "ছবি", "জনি", "লিওনার্ডো", "অ্যাঞ্জেলিনা", "মিয়া", "ডিক্যাপ্রিও", "হলিউড", "পটার", "ওয়াশিকভস্কা" ],
  "automaticKeyPhrases" : [ "" ]
}