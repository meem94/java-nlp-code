{
  "docID" : 6902,
  "source" : "http://www.dw.com/",
  "lang" : "BN",
  "url" : "http://www.dw.com/bn/বদর-প্রধানের-ডাবল-ফাঁসি/a-18027062",
  "title" : "বদর প্রধানের ডাবল ফাঁসি",
  "date" : "29.10.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "তিনবার পিছিয়ে যাওয়ার পর, অবশেষে মুক্তিযুদ্ধে মানবতাবিরোধী অপরাধের দায়ে জামায়াতে ইসলামীর আমির ও একাত্তরে আদলবদর কমান্ডার মতিউর রহমান নিজামীকে ফাঁসির আদেশ দিয়েছে বাংলাদেশের আন্তর্জাতিক অপরাধ ট্রাইবুন্যাল ১৷ ফাঁসিতে ঝুলিয়ে নিজামীর মৃত্যুদণ্ড কার্যকর করার এ রায় ঘোষণার পর, এর প্রতিবাদে জামায়াতে ইসলামী বৃহস্পতি, রবি ও সোমবার – এই তিনদিনের হরতাল ডেকেছে৷ অন্যদিকে এই রায়কে কার্যকর দেখেতে চেয়েছেন মুক্তিযোদ্ধারা৷ প্রসঙ্গত, এর আগে গত ৩০শে জানুয়ারি চট্টগ্রামের ১০ ট্রাক অস্ত্র মামলার রায়েও নিজামীকে আরো একবার মৃত্যুদণ্ডাদেশ দেয়া হয়েছিল৷ বিচারপতি এম ইনায়েতুর রহিমের নেতৃত্বাধীন তিন সদস্যের ট্রাইবুন্যাল ১ নিজামীর মানবতাবিরোধী অপরাধের জন্য এ রায় ঘোষণা করে৷ ট্রাইবুন্যালের অপর দুই সদস্য ছিলেন বিচারপতি জাহাঙ্গীর হোসেন ও বিচারপতি আনোয়ারুল হক৷ নিজামীর বিরুদ্ধে একাত্তরে হত্যা, লুট, ধর্ষণ, উসকানি ও সহায়তা, পরিকল্পনা ও ষড়যন্ত্র এবং বুদ্ধিজীবী হত্যার ১৬টি অভিযোগের মধ্যে আটটি প্রমাণিত হয়৷ এর মধ্যে চারটিতে তাঁকে সর্বোচ্চ শাস্তি মৃত্যুদণ্ড এবং অন্য চারটিতে যাবজ্জীবন কারাদণ্ড দিয়েছে ট্রাইবুন্যাল৷ ১৯৪৩ সালে পাবনার সাঁথিয়া উপজেলার মোহাম্মদপুর গ্রামে জন্মগ্রহণকারী নিজামী ১৯৭১ সালে নিখিল পাকিস্তান ইসলামী ছাত্রসংঘের ( বর্তমান নাম ইসলামী ছাত্রশিবির) সভাপতি ছিলেন৷ নিজামী একাত্তরের কুখ্যাত গুপ্তঘাতক আলবদর বাহিনীর প্রধান ছিলেন৷ আলবদর বাহিনী একাত্তরে বুদ্ধিজীবী হত্যার মূল পরিকল্পনা ও বাস্তবায়নকারী৷ ২০১০ সালের ২৯শে জুন ধর্মীয় অনুভূতিতে আঘাত দেয়ার অভিযোগে করা মামলায় তাঁকে গ্রেপ্তার করা হয়৷ এরপর ঐ বছরের ২রা আগস্ট তাঁকে মানবতাবিরোধী অপরাধের মামলায় গ্রেপ্তার দেখানো হয়৷ ২০১২ সালের ২৮শে মে ১৬টি অভিযোগ গঠনের মধ্য দিয়ে নিজামীর বিচার শুরু হয়৷ প্রায় দেড় বছর ধরে সাক্ষ্যগ্রহণ চলে৷ প্রতিক্রিয়া রায় ঘোষণার পর প্রতিক্রিয়ায় প্রসিকিউটর মো. আলী বলেন, ‘‘এই রায়ের মধ্য দিয়ে বাংলাদেশে আইনের শাসন ও ন্যায়বিচার প্রতিষ্ঠিত হয়েছে৷'' তিনি জানান, নিজামীর বিরুদ্ধে ১৬টি অভিযোগের মধ্যে ৮টি সন্দেহাতীতভাবে প্রমাণ করতে পেরেছে প্রসিকিকিউশন৷'' বলা বাহুল্য, ট্রাইবুন্যাল এলাকায় উপস্থিত মুক্তিযোদ্ধারা এই রায় কার্যকর দেখতে চেয়েছেন৷ মুক্তিযোদ্ধা জাহাঙ্গির আলম বলেন, ‘‘আমরা এই রায় আবার পাল্টে যাক, তা দেখতে চাই না৷'' আইনমন্ত্রী আনিসুল হকও এই রায়ে সন্তোষ প্রকাশ করেছেন৷ তবে বিএনপি বরাবরের মতো কোনো প্রতিক্রিয়া দেখায়নি৷ আসামিপক্ষের আইনজীবী তাজুল ইসলাম বলেন, ‘‘এ রায় বিয়ন্ড অফ জুরিসডিকশন, আনহ্যাপি জাজমেন্ট৷ কারণ প্রসিকিউশন কোনো অপরাধ প্রমাণ করতে পারেনি৷'' তাঁর মতে, ‘‘সাক্ষীদের শুধু একটি কথা – নিজামীর নির্দেশে গঠিত আলবদর বুদ্ধিজীবীদের ধরে নিয়ে গেছে – এর ওপর নির্ভর করে এ রায় দেয়া হয়েছে৷ এ রায় ভিত্তিহীন৷ ট্রাইবুন্যাল বলেছে, গণমানুষের আশা পূরণের জন্য তারা এ রায় দিয়েছে৷ কিন্তু তারা এটা বলতে পারে না৷'' হরতাল যুদ্ধাপরাধের দায়ে দলের আমির মতিউর রহমান নিজামীর ফাঁসির দণ্ডের প্রতিবাদে বৃহস্পতি, রবি ও সোমবার হরতাল ডেকেছে জামায়াতে ইসলামী৷ জামায়াতে ইসলামীর আমির মতিউর রহমান নিজামীর মৃত্যুদণ্ডের রায় ঘোষণার পর, ভারপ্রাপ্ত আমির মকবুল আহমাদ ও ভারপ্রাপ্ত সেক্রেটারি জেনারেল ডা. শফিকুর রহমান এক বিবৃতিতে রায়ের প্রতিবাদে তিন দিনের এই হরতাল কর্মসূচি ঘোষণা করেন৷ তিন দিন হরতালের মধ্যে প্রথম দফায় বৃহস্পতিবার সকাল ৬টা থেকে শুক্রবার সকাল ৬টা পর্যন্ত ২৪ ঘণ্টার হরতাল করার ঘোষণা দিয়েছে দলটি৷ দ্বিতীয় দফায় রবিবার সকাল ৬টা থেকে মঙ্গলবার সকাল ৬টা পর্যন্ত টানা ৪৮ ঘণ্টা হরতাল হবে৷ মানবতাবিরোধী অপরাধের বিচার নিজামীর মামলার রায় ঘোষণার মধ্য দিয়ে দুটি ট্রাইব্যুনাল এ নিয়ে মানবতাবিরোধী অপরাধের মোট ১০টি মামলার রায় ঘোষণা করলো৷ ট্রাইবুন্যাল ২ ছয়টি এবং ট্রাইবুন্যাল ১ চারটি মামলার রায় দিয়েছে৷ এর মধ্যে তিনটি মামলা সুপ্রিম কোর্টের আপিল বিভাগে নিষ্পত্তি হয়েছে৷ সর্বশেষ ১৭ই সেপ্টেম্বর জামায়াতের নায়েবে আমির দেলাওয়ার হোসাইন সাঈদীকে ট্রাইবুন্যাল১-এর দেয়া মৃত্যুদণ্ডের সাজা কমিয়ে আমৃত্যু কারাদণ্ড দেয় আপিল বিভাগ৷ গত বছরের ১৭ই সেপ্টেম্বর জামায়াতের সহকারী সেক্রেটারি জেনারেল আবদুল কাদের মোল্লাকে ট্রাইবুন্যাল ২-এর দেয়া যাবজ্জীবন কারাদণ্ডের সাজা বাড়িয়ে মৃত্যুদণ্ড দেয় আপিল বিভাগ৷ ১২ই ডিসেম্বর রাতে ওই রায় কার্যকর করা হয়৷ এছাড়া বিএনপির সাবেক নেতা আবদুল আলীম মারা যাওয়ায়, তাঁর মামলাটি আপিল বিভাগ বাতিল করে৷ ট্রাইবুন্যাল ২ তাঁকে আমৃত্যু কারাদণ্ডাদেশ দিয়েছিল৷ ট্রাইবুন্যাল ১-এর রায়ে ৯০ বছরের কারাদণ্ডাদেশ পাওয়া জামায়াতের সাবেক আমির গোলাম আযমও কারাগারে আটক অবস্থায় ২৩শে অক্টোবর মারা যান৷ নিয়ম অনুসারে আপিল বিভাগে বিচারাধীন তাঁর মামলাটিও আর চলবে না৷ মানবতাবিরোধী অপরাধের মামলায় এ পর্যন্ত জামায়াতের সেক্রেটারি জেনারেল আলী আহসান মোহাম্মাদ মুজাহিদ, সহকারী সেক্রেটারি জেনারেল মোহাম্মদ কামারুজ্জামান, আলবদর বাহিনীর দুই নেতা চৌধুরী মুঈনুদ্দীন ও আশরাফুজ্জামান খান, জামায়াতের সাবেক সদস্য আবুল কালাম আযাদ, বিএনপি নেতা সালাউদ্দিন কাদের চৌধুরীকে মৃত্যুদণ্ডাদেশ দিয়েছে ট্রাইব্যুনাল৷ ডাবল ফাঁসি গত ৩০শে জানুয়ারি চট্টগ্রামের ১০ ট্রাক অস্ত্র মামলায় জামায়াতে ইসলামীর আমির মাওলানা মতিউর রহমান নিজামীসহ ১৪ জনের মৃত্যুদণ্ডের আদেশ দেয় আদালত৷ ২০০৪ সালের ১লা এপ্রিল গভীর রাতে চিটাগাং ইউরিয়া ফার্টিলাইজার লিমিটেড বা সিইউএফএল জেটিঘাটে ধরা পড়ে ১০ ট্রাক অস্ত্র৷ এই অস্ত্র আটক মামলায় ৫০ জনকে আসামি করা হয়৷ নিজামী ঘটনার সময় বিএনপি-জামায়াত জোট সরকারের শিল্পমন্ত্রী ছিলেন৷ ফলে মাবতাবিরোধী অপরাধসহ দুটি মামলায় তাঁর মোট দু'বার ফাঁসি হলো৷",
  "manualKeyPhrases" : [ "ধর্ষণ", "আলবদর", "নিজামী", "উসকানি ও সহায়তা", "হরতাল", "ট্রাইব্যুনাল", "লুট", "ডাবল ফাঁসি", "যাবজ্জীবন কারাদণ্ড", "হত্যা", "পরিকল্পনা ও ষড়যন্ত্র" ],
  "automaticKeyPhrases" : [ "" ]
}