{
  "docID" : 8209,
  "source" : "http://www.dw.com/",
  "lang" : "BN",
  "url" : "http://www.dw.com/bn/অসাধারণ-সব-মডার্ন-আর্ট-পাওয়া-যায়-যেখানে/a-18963089",
  "title" : "অসাধারণ সব ‘মডার্ন আর্ট’ পাওয়া যায় যেখানে",
  "date" : "08.01.2016",
  "writter" : "টিম লিনহার্ড/এসি",
  "categories" : [ "অন্বেষণ" ],
  "article" : "নাইভ পেন্টিং বলতে বোঝায় সহজ, সরল, প্রায় শিশুসুলভ সব ছবি, পেশাদারি চিত্রকলার সঙ্গে যার সম্পর্ক যেমন ধরা শক্ত, তেমন বোঝা শক্ত৷ অথচ সেই চেষ্টাই করেছেন জার্মানির এসেন শহরের ফল্কভাং মিউজিয়ামের দুই পরিচালক৷ সেরাফিন লুই আসলে গৃহকর্মী৷ তাহলে তাঁর বিশালাকার ফুলের তোড়াগুলো এই নামি-দামি মিউজিয়ামে এলো কী করে? নিকিফর ক্রুনিচকি হলেন পোল্যান্ডের এক ভিক্ষুক, তার উপর বধির – তাঁর সব জলরঙের ছবি৷ ক্রীতদাস বিল টেলর-এর কাগজ কেটে তৈরি নানা জীবজন্তু৷ অবসরপ্রাপ্ত খনিশ্রমিক এরিক ব্যোডেকার-এর ভাস্কর্য৷ এ সবই এখন দেখতে পাওয়া যাবে জার্মানির এসেন শহরের প্রখ্যাত ফল্কভাং মিউজিয়ামে৷ মিউজিয়াম পরিচালক কাস্পার ক্যোনিশ বললেন, ‘‘আজকাল প্রচুর শিল্পকলা দেখতে পাওয়া যায়, তার মধ্যে বহু মামুলি ও মাঝারি গোছের শিল্পকলাও রয়েছে৷ আমরা এখানে দেখানোর চেষ্টা করেছি যে, যারা চিত্রকর বা শিল্পী হিসেবে প্রথাগত প্রশিক্ষণ পাননি, তাদের মধ্যেও ব্যতিক্রমী ও অসাধারণ শিল্পকলা পাওয়া যেতে পারে৷'' অনধিকারচর্চা? কাস্পার ক্যোনিশ নিজে শিল্পকলার ইতিহাসবিদ নন; তাই তিনি ফাল্ক ভল্ফ-এর সঙ্গে মিলে এই প্রদর্শনীর আয়োজন করেছেন৷ ভল্ফ বললেন, ‘‘সে-হিসেবে এই প্রদর্শনী বিশেষজ্ঞদের এক্তিয়ারের উপর হস্তক্ষেপ নয়৷ বরং আমরা ‘মডার্ন আর্ট' বলতে যা বুঝি, এই প্রদর্শনী তারই একটা অন্য সংস্করণ৷'' কেননা মডার্ন আর্ট বলতে আজও বোঝায় পাবলো পিকাসো, পল গগাঁ, এমিল নল্ডে, মন্ড্রিয়ান ইত্যাদি নামকরা শিল্পীদের চিত্রকলা৷ অন্যদিকে রয়েছেন তথাকথিত ‘নাইভ পেন্টিং'-এর চিত্রকরেরা৷ যেমন মার্কিন মুলুকের সৌখিন ভাস্কর উইলিয়াম এডমন্ডসন৷ গত শতাব্দীর ত্রিশের দশকে তিনি মফস্বল শহরের মায়াময় আবহ আবিষ্কার করেছিলেন, বলা হয়ে থাকে৷ ফ্রান্সের সেরাফিন লুই এক আর্ট ডিলারের বাড়িতে গৃহকর্মী ছিলেন৷ আর্ট ডিলার ভদ্রলোক সেরাফিনের প্রতিভার আঁচ পেয়ে তাঁকে আঁকতে উৎসাহিত করেন৷ কাস্পার ক্যোনিশ বললেন, ‘‘এ যেন এক পাগল ধার্মিকতা, ফুলগুলো, ফুলের কুঁড়িগুলো, ছবিগুলোতে যেন এক বীভৎস ধর্মভীরুতা লুকিয়ে আছে৷ অবিশ্বাস্য!'' প্রদর্শনীর কেন্দ্রে স্বভাবতই অঁরি রুসো, যাঁকে ফরাসি চিত্রকর ‘নাইভ’ বা সরল চিত্রকলার প্রাণপুরুষ বলা চলে৷ স্বয়ং পিকাসো তরুণ বয়সে রুসো-র ভক্ত ছিলেন৷",
  "manualKeyPhrases" : [ "শিশুসুলভ", "প্রদর্শনী", "পল গগাঁ", "জলরঙের ছবি", "শিল্পী", "প্রাণপুরুষ", "মডার্ন আর্ট", "খনিশ্রমিক এরিক ব্যোডেকার", "পাবলো পিকাসো", "ফরাসি চিত্রকর", "মন্ড্রিয়ান", "শিল্পকলা", "এমিল নল্ডে" ],
  "automaticKeyPhrases" : [ "" ]
}