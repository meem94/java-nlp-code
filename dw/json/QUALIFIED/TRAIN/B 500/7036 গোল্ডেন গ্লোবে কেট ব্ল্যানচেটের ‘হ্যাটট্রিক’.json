{
  "docID" : 7036,
  "source" : "http://www.dw.com/",
  "lang" : "BN",
  "url" : "http://www.dw.com/bn/গোল্ডেন-গ্লোবে-কেট-ব্ল্যানচেটের-হ্যাটট্রিক/a-17359159",
  "title" : "গোল্ডেন গ্লোবে কেট ব্ল্যানচেটের ‘হ্যাটট্রিক’",
  "date" : "14.01.2014",
  "writter" : "",
  "categories" : [ "বিনোদন" ],
  "article" : "গোল্ডেন গ্লোবে তৃতীয় বার তাঁর অভিনয় দক্ষতার স্বীকৃতি পেলেন কেট ব্ল্যানচেট৷ উডি অ্যালেন পরিচালিত ‘ব্লু জেসমিন’ ছবিতে অভিনয়ের জন্য আবার সেরা অভিনেত্রীর পুরস্কার পেয়েছেন তিনি৷ সেরা অভিনেতা হয়েছেন ম্যাথু ম্যাককঘি৷ রোববার গোল্ডেন গ্লোব অ্যাওয়ার্ড পুরস্কার বিতরণী অনুষ্ঠান হয়ে গেল যুক্তরাষ্ট্রের লস অ্যাঞ্জেলসে৷ বেভারলি হিল্টন হোটেলে অনুষ্ঠিত এ অনুষ্ঠানের প্রথম পুরস্কারটি ওঠে জেনিফার লরেন্সের হাতে৷ ‘অ্যামেরিকা হ্যাসল্' ছবিতে অভিনয়ের জন্য সেরা পার্শ অভিনেত্রীর পুরস্কার পেয়েছেন তিনি৷ এবার গোল্ডেন গ্লোবের সবচেয়ে সফল ছবিও ‘অ্যামেরিকান হ্যাসল্'৷ কমেডি বা মিউজিক্যাল ক্যাটাগরির সেরা ছবি, সেরা অভিনেত্রী এবং সেরা পার্শ্ব অভিনেত্রী – সব মিলিয়ে তিনটি পুরস্কার পেয়েছে ডেভিড ও'রাসেল পরিচালিত এ ছবি৷ ‘টুয়েলভ ইয়ার্স এ স্লেভ' জিতেছে ড্রামা ক্যাটাগরিতে সেরা চলচ্চিত্রের পুরস্কার৷ চলচ্চিত্র সমালোচকদের অবশ্য স্টিভ ম্যাককুইন পরিচালিত ছবিটির কাছে আরো বেশি প্রত্যাশা ছিল৷ চলচ্চিত্র পুরস্কারে গুরুত্বের দিক থেকে অস্কারের পরই গোল্ডেন গ্লোব-এর স্থান৷ অনেক সময় গোল্ডেন গ্লোব জয়ীদের হাতেই ওঠে অস্কার অ্যাওয়ার্ড৷ তাই প্রতি বছর সম্ভাব্য অস্কার জয়ী চলচ্চিত্র, অভিনেতা-অভিনেত্রী এবং কলাকুশলীদের ব্যাপারে ধারণা পেতেও গোল্ডেন গ্লোবের দিকে চোখ রাখেন সবাই৷ এ আসরে এবার সবচেয়ে বেশি নজর কেড়েছেন কেট ব্ল্যানচেট৷ উডি অ্যালেন পরিচালিত ‘ব্লু জেসমিন' ছবিতে অভিনয়ের জন্য ড্রামা ক্যাটাগরিতে সেরা অভিনেত্রীর পুরস্কার পেয়েছেন তিনি৷ এর আগে ১৯৯৮ (সেরা অভিনেত্রী, ছবি: এলিজাবেথ) এবং ২০০৭ (সেরা পার্শ্ব অভিনেত্রী, ছবি: আই অ্যাম নট দেয়ার) সালে গোল্ডেন গ্লোব-এর আয়োজন আলোকিত হয়েছিল অস্ট্রেলিয়ার অভিনেত্রী ব্ল্যানচেটের খুশির হাসিতে৷ ‘ডালাস বায়ার্স ক্লাব' (ড্রামা) ছবিতে অভিনয়ের জন্য সেরা অভিনেতার পুরস্কার পেয়েছেন ম্যাথু ম্যাককঘি৷ এ ক্যাটাগরিতে সেরা অভিনেত্রীর স্বীকৃতি পেয়েছেন অ্যামি অ্যাডামস৷ ‘অ্যামেরিকান হ্যাসল্'-এ সাফল্য এনে দিয়েছে তাঁকে৷ ‘গ্র্যাভিটি' ছবির জন্য সেরা পরিচালকের পুরস্কার জিতেছেন আলফনসো কুয়ারন৷ এ ছাড়া ‘দ্য উল্ফ অফ ওয়াল স্ট্রিট' (কমেডি/ মিউজিক্যাল) ছবিতে অভিনয়ের জন্য লিওয়ার্দো ডি ক্যাপ্রিও-র সেরা অভিনেতা হওয়ার বিষয়টিও উল্লেখের দাবি রাখে৷ এবার উডি অ্যালেনকেও সম্মানিত করেছে গোল্ডেন গ্লোব৷ চলচ্চিত্রে বিশেষ অবদানের জন্য ‘সেসিল বি ডেমিল' পুরস্কারে ভূষিত করা হয়েছে তাঁকে৷ এসিবি/ডিজি (এএফপি, ডিপিএ",
  "manualKeyPhrases" : [ "সেসিল বি ডেমিল", "কেট ব্ল্যানচেট", "ব্লু জেসমিন", "অভিনেত্রী", "অভিনেতা", "গোল্ডেন গ্লোব", "পুরস্কার বিতরণী", "স্টিভ ম্যাককুইন" ],
  "automaticKeyPhrases" : [ "" ]
}