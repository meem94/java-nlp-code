{
  "docID" : 4996,
  "source" : "http://www.dw.com/",
  "lang" : "BN",
  "url" : "http://www.dw.com/bn/তারা-ভেজিটেরিয়ান-নন-ভেগান/a-16775131",
  "title" : "তারা ভেজিটেরিয়ান নন, ভেগান",
  "date" : "27.04.2013",
  "writter" : "বেনজামিন ম্যাক/আরাফাতুল ইসলাম",
  "categories" : [ "বিজ্ঞান পরিবেশ" ],
  "article" : "ভেগান আর ভেজিটেরিয়ান – এই দুই দলের মধ্যে পার্থক্য কি? স্বাভাবিকভাবেই মনে জাগতে পারে এই প্রশ্ন৷ পার্থক্য অনেক, বলছে উইকিপিডিয়া৷ ভেগানদের সংখ্যা বাড়ছে জার্মানিতে, রীতিমত আয়োজন করা হচ্ছে ভেগানদের খাদ্য মেলা৷ ভেজিটেরিয়ান মানে হচ্ছে নিরামিষাশী আর ভেগান হচ্ছে উদ্ভিদভোজী৷ এতটুকু শুনে অনেক বলে বসে পারেন, নিরামিষাশীরাও তো মাংস খাওয়া থেকে দূরে থাকে, ভেগানরাও তাই৷ তাহলে বড় পার্থক্য কৈ? আছে, ভেগানরা শুধু যে মাংস খাওয়া থেকে দূরে থাকে তা নয়, তারা প্রাণী থেকে উৎপাদিত কোনো কিছুই খায়না৷ এই ধরুন ডিম, দুধ, পনির, মাখন যা অনেক ভেজিটেরিয়ান খাদ্য হিসেবে গ্রহণ করে, ভেগানরা সেসব ছোঁয়ই না৷ জার্মানিতে এরকম ভেগানের সংখ্যা বর্তমানে ছয় লাখের মতো৷ এই সংখ্যাটি নাকি ক্রমশ বাড়ছে, বলেছে ভেগান সোসাইটি অব জার্মানি৷ উদ্ভিদভোজী হতে অন্যদের উৎসাহিত করতে জার্মানিতে খাদ্য মেলারও আয়োজন করা হয়৷ হানোফার শহরে এই মেলার শিরোনাম, ‘ভেগান স্প্রিং', মানে উদ্ভিদভোজীদের বসন্ত৷ তো উদ্ভিদভোজীদের এই বসন্ত মেলায় কেমন খাদ্য মেলে? এই প্রশ্ন যাদের মনে, তাদের জানাচ্ছি সাধারণ অনেক খাদ্য ছাড়াও মেলে আইসক্রিম৷ অবাক হচ্ছেন! হ্যাঁ, এই আইসক্রিমে দুধ নেই, তার বদলে আছে জলপাইয়ের তেল৷ এই বিশেষ তেল যুক্ত আইসক্রিম খাওয়ার পর নাকি অনেকক্ষণ মিষ্টি স্বাদ মুখে লেগে থাকে, ঠিক অনেকটা দুধের তৈরি আইসক্রিমের মতো৷ এরকম আরো অনেক খাবার আছে উদ্ভিদভোজীদের জন্য৷ ফলে মনের জোর থাকলে ভেগান জীবনযাপন কঠিন কিছু নয়, বলেন বিরগিট বোরুটা৷ হানোফারের খাদ্য মেলায় কথা হয় তাঁর সঙ্গে৷ ডয়চে ভেলেকে তিনি বলেন, ‘‘হানোফারের মেলায় দুটি বিষয় তুলে ধরা হয়েছে৷ প্রথমত, উদ্ভিদভোজী হিসেবে বসবাসের অনেক ভালো কারণ আছে৷ নৈতিক এবং বাস্তুতান্ত্রিক দিক বিবেচনায় আনলে এভাবে বসবাস নিরাপদ৷ আর দ্বিতীয় বিষয়টি হচ্ছে, উদ্ভিদভোজীদের জন্য অনেক বিকল্প খাদ্য আছে৷ এই মেলায় সেসব খাবারই উপস্থাপন করা হয়েছে৷'' আচ্ছা, ভেগানদের পরিচয় কি শুধুই খাদ্যে মেলে? না, মোটেই নয়৷ তাদের পরিধেয় পোশাকেও রয়েছে ভিন্নতা৷ ভেগানরা চামড়ার তৈরি কোনো পোশাক পরেন না৷ অন্য কোনো কাজেও প্রাণী থেকে উৎপাদিত কিছু ব্যবহার করেন না৷ ভেজিটেরিয়ানদের সঙ্গে এটাও একটি পার্থক্য৷ এজন্য অবশ্য ভেগানদের খুব একটা বেগ পেতে হয় না৷ কেননা, সুতার তৈরি পোশাকের কোনো অভাব বিশ্বে নেই৷",
  "manualKeyPhrases" : [ "ভেজিটেরিয়ান", "ভেগান", "উদ্ভিদভোজী", "জার্মানি", "নিরামিষাশী" ],
  "automaticKeyPhrases" : [ "" ]
}