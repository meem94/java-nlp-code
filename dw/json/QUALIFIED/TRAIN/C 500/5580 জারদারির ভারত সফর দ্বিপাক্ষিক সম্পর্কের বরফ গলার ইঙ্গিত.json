{
  "docID" : 5580,
  "source" : "http://www.dw.com/",
  "lang" : "BN",
  "url" : "http://www.dw.com/bn/জারদারির-ভারত-সফর-দ্বিপাক্ষিক-সম্পর্কের-বরফ-গলার-ইঙ্গিত/a-15867686",
  "title" : "জারদারির ভারত সফর দ্বিপাক্ষিক সম্পর্কের বরফ গলার ইঙ্গিত",
  "date" : "09.04.2012",
  "writter" : "",
  "categories" : [ "বিশ্ব" ],
  "article" : "শীর্ষ সম্মেলন নয়, ঘোষণাপত্র নয় – পাকিস্তানের প্রেসিডেন্ট আসিফ আলি জারদারির নিছক ব্যক্তিগত ভারত সফর রাজনৈতিক দিক থেকে কত গুরুত্বপূর্ণ৷ শান্তি প্রক্রিয়াকে এগিয়ে নিয়ে যেতে এই সফর অবদান রাখতে পারে, এমনটাই মনে করছে ভারতের পত্রপত্রিকা ও জনমত৷ তবে সন্ত্রাসবাদের কাঁটা নির্মূল করা জরুরি৷ আজমিঢ়শরিফ দর্শনে পাকিস্তানের প্রেসিডেন্ট আসিফ আলি জারদারির একদিনের ভারত সফরকে তীর্থ-কূটনীতি আখ্যা দিলেও ভারতের পত্রপত্রিকা দুদেশের ভবিষ্যৎ সম্পর্কের বরফ গলার সম্ভাবনা দেখতে পাচ্ছে৷ প্রধানমন্ত্রী ড. মনমোহন সিং এবং প্রেসিডেন্ট জারদারির আলোচনার পর ভারতের পররাষ্ট্র সচিব আলোচনার সারাংশ তুলে ধরে বলেন, পাকিস্তানের মাটিতে ভারত-বিরোধী কার্যকলাপ বন্ধ করার জন্য জারদারিকে অনুরোধ করেছেন প্রধানমন্ত্রী৷ সেই প্রসঙ্গে তিনি মুম্বই সন্ত্রাসী কাণ্ডের মূল ষড়যন্ত্রকারী হাফিজ সাঈদের বিষয়ে সঠিক অবস্থান নেবার জন্য পাকিস্তান সরকারের প্রতি আহ্বান জানান৷ জারদারি বলেন, এবিষয়ে বিস্তারিত আলোচনা হওয়া দরকার৷ হাফিজের বিরুদ্ধে আইনি ব্যবস্থা নেবার মত যথেষ্ট তথ্যপ্রমাণ নেই৷ পররাষ্ট্র সচিব বলেন, জারদারি কাশ্মীরসহ সিয়াচেন, স্যার ক্রিক ইস্যুর সন্তোষজনক সমাধানের কথা বলেন৷ উভয় পক্ষ ধাপে ধাপে সমাধানের দিকে এগিয়ে যাবার কথা বলেন৷ অগ্রাধিকার দিতে হবে দুদেশের জনগণের মধ্যে যোগাযোগ বাড়ানোর ওপর৷ সেই লক্ষ্যে ভিসা নিয়ম উদার করতে স্বরাষ্ট্র সচিব পর্যায়ে রূপরেখা চূড়ান্ত করা হবে৷ রাজনৈতিক বিশ্লেষক ইন্দ্রনীল বন্দোপাধ্যায় ডয়চে ভেলেকে বলেন. পাকিস্তানের ওপর মার্কিন যুক্তরাষ্ট্রের চাপ আসছে বিভিন্ন দিক থেকে৷ ফলে অর্থনৈতিক সঙ্কটে জেরবার পাকিস্তান৷ এই সুযোগে ভারতও চাপ বাড়াচ্ছে মার্কিন যুক্তরাষ্ট্রের সঙ্গে হাত মিলিয়ে৷ ভারতের সঙ্গে একটা সমঝোতায় না আসলে অস্বস্তি বাড়বে পাকিস্তানের সামরিক প্রশাসন তথা সরকারের৷ সেজন্য চীনের মডেল অনুসরণ কোরে বিতর্কিত ইস্যুগুলি সরিয়ে ব্যবসা বাণিজ্য বাড়াবার পথে হাঁটতে চায় পাকিস্তান৷ ভারতকে এত বছর পর তাই সবথেকে সুবিধাপ্রাপ্ত দেশের মর্যাদা দিয়েছে পাকিস্তান৷ জারদারির ভারত সফরকে স্বাগত জানিয়েছেন জম্মু-কাশ্মীরের মুখ্যমন্ত্রী ওমর আবদুল্লাহ এবং বিরোধী দল পিডিপির সুপ্রিমো মুফতি মহম্মদ সাঈদ৷ স্বাগত জানিয়েছে চীন ও মার্কিন যুক্তরাষ্ট্র৷ প্রতিবেদন: অনিল চট্টোপাধ্যায়, নতুন দিল্লি সম্পাদনা: সঞ্জীব বর্মন",
  "manualKeyPhrases" : [ "পাকিস্তান", "জারদারি", "শীর্ষ সম্মেলন", "ভারত সফর", "ভারত" ],
  "automaticKeyPhrases" : [ "" ]
}