{
  "docID" : 5667,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানির-ফ্রান্স-ও-স্পেনকে-ছোঁয়ার-মিশন-শুরু/a-17905394",
  "title" : "জার্মানির ফ্রান্স ও স্পেনকে ছোঁয়ার মিশন শুরু",
  "date" : "07.09.2014",
  "writter" : "",
  "categories" : [ "খেলাধুলা" ],
  "article" : "শুরু হচ্ছে ইউরোপিয়ান চ্যাম্পিয়নশিপ ২০১৬-র বাছাই পর্ব৷ নতুন আদলের এ আসরের প্রথম দিন, অর্থাৎ রবিবারই শুরু হচ্ছে বিশ্ব চ্যাম্পিয়ন জার্মানির একই সঙ্গে ইউরোপ সেরা হওয়ার মিশন৷ সফল হলেই ফ্রান্স ও স্পেনকে ছুঁয়ে ফেলবে জার্মানি৷ ১৯৯৮ সালে বিশ্বকাপ জেতার পর ইউরোপিয়ান চ্যাম্পিয়নশিপও জিতেছিল ফ্রান্স৷ একই সঙ্গে বিশ্বকাপ ও ইউরোপ চ্যাম্পিয়ন থাকার গৌরব তারপর স্পেনও অর্জন করে৷ ২০১০ সালে প্রথমবারের মতো বিশ্বকাপ জয়ের সাফল্য পায় তারা, দু বছর পর জেতে ইউরোপীয় চ্যাম্পিয়নশিপ৷ এবার একই অর্জনের অংশীদার হতে চায় জার্মানি৷ রোববার গ্রুপ ‘ডি'-র ম্যাচে স্কটল্যান্ডের মুখোমুখি হচ্ছে তারা৷ ম্যাচটি হবে জার্মানিতেই, ডর্টমুন্ড স্টেডিয়ামে৷ বিশ্বকাপ জয়ী দলের তিন তারকা ফিলিপ লাম, প্যার ম্যারটেসাকার আর মিরোস্লাভ ক্লোজে অবসর নিয়েছেন, নতুন অধিনায়ক বাস্টিয়ান শোয়াইনস্টাইগার এবং ইউলিয়ান ড্রাক্সলার, মেসুট ও্যজিল আর সামি কেদিরাও এ ম্যাচে খেলছেন না৷ তারপরও স্কটল্যান্ডের বিপক্ষে জার্মানিই ফেবারিট৷ সম্প্রতি এক প্রীতি ম্যাচে আর্জেন্টিনার কাছে ৪-২ গোলে বিধ্বস্ত হওয়ার স্মৃতি ভুলে তাঁর দল সহজেই প্রথম ম্যাচ থেকে জয় তুলে নিতে পারবে বলেই আশা করছেন কোচ ইওয়াখিম ল্যোভ৷ গত আসর পর্যন্ত চূড়ান্ত পর্বে খেলেছে ১৬টি দল, তবে এখন থেকে দলের সংখ্যা বাড়ছে৷ বাছাইপর্ব উতরানো ২৩টি আর স্বাগতিক দেশ মিলিয়ে মোট ২৪টি দল এখন থেকে চূড়ান্ত পর্বে খেলবে৷ সেই সুবাদে ২০১৬-র আয়োজক ফ্রান্স এমনিতেই থাকছে চূড়ান্ত পর্বে৷ রবি, সোম আর মঙ্গল – এই তিন দিনে বেশ কয়েকটি ফেবারিট দল নামছে বাছাই পর্ব উতরানোর লড়াইয়ে৷ রোববার জার্মানি-স্কটল্যান্ড ছাড়াও থাকছে গ্রুপ আই-এর পর্তুগাল-আলবেনিয়া ম্যাচ৷ সোমবার ‘সি' গ্রুপের ম্যাচে স্পেন খেলবে মেসিডোনিয়ার বিপক্ষে৷ সুইজারল্যান্ড-ইংল্যান্ড (গ্রুপ ই), অস্ট্রিয়া-সুইডেন (গ্রুপ জি) ম্যাচও হবে একই দিনে৷ মঙ্গলবার অসলোতে ইটালির মুখোমুখি হবে নরওয়ে আর নেদারল্যান্ডস খেলবে চেক রিপাবলিকের বিপক্ষে৷ এসিবি/এসবি (ডিপিএ)",
  "manualKeyPhrases" : [ "ফ্রান্স", "স্পেন", "জার্মানি", "চ্যাম্পিয়ন", "বিশ্বকাপ" ],
  "automaticKeyPhrases" : [ "" ]
}