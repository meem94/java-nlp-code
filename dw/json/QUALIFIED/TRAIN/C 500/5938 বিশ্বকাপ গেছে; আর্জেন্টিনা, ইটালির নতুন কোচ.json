{
  "docID" : 5938,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকাপ-গেছে-আর্জেন্টিনা-ইটালির-নতুন-কোচ/a-17858098",
  "title" : "বিশ্বকাপ গেছে; আর্জেন্টিনা, ইটালির নতুন কোচ",
  "date" : "17.08.2014",
  "writter" : "",
  "categories" : [ "খেলাধুলা" ],
  "article" : "গত মরসুমেও বার্সেলোনায় লিওনেল মেসি কিংবা হাভিয়ের মাস্কেরানো’র মতো প্লেয়ারদের কোচ করেছেন জেরার্দো মার্তিনো৷ কাজেই আর্জেন্টাইন দলে তাদের আবার পেয়ে মার্তিনো খুশি৷ অন্যদিকে ইটালির নতুন কোচ’কে কেঁচে গণ্ডূষ করতে হবে৷ ২০১৪ সালের বিশ্বকাপে রানার আপ আর্জেন্টিনা৷ তাদের কোচ ছিলেন আলেহান্দ্রো সাবেইয়া৷ বিশ্বকাপে সাবেইয়া যে ডিফেন্সিভ অ্যাপ্রোচ দিয়ে শুরু করেছিলেন, তার প্রচুর সমালোচনা হয়েছিল৷ পরে মেসি তাঁকে কিছু কিছু পরিবর্তন আনতে রাজি করান - নিন্দুকেরা বলে, বাধ্য করেন! সেই সাবেইয়া'র সুপারিশেই এবার আর্জেন্টিনার কোচ হয়ে এলেন ৫১ বছর বয়সি জেরার্দো মার্তিনো৷ তাঁর চুক্তি ২০১৮ সালের বিশ্বকাপ কোয়ালিফায়ারের শেষ অবধি - আর কোয়ালিফাই করলে রাশিয়ায় ফাইনাল অবধি৷ মার্তিনো - যার ডাকনাম হল ‘‘টাটা'' - প্রথমেই বলেছেন যে, তিনি সাবেইয়া'র আমলে আর্জেন্টিনার যে ফুটবল শৈলী ছিল, তার কোনো পরিবর্তন করবেন না৷ তার প্রমাণ: ‘‘টাটা''-র আমল শুরুই হচ্ছে জার্মানির বিরুদ্ধে একটি ফ্রেন্ডলি দিয়ে, আগামী তেসরা সেপ্টেম্বর, ড্যুসেলডর্ফে৷ সেখানে মার্তিনো ঠিক সেই ২৩ জনের স্কোয়াডকে নামাবেন, যারা মারাকানা'র ফাইনালে জার্মানির কাছে ১-০ গোলে হেরেছিল৷ ‘আমাদের একটা গুণগত সমস্যা আছে' ইটালির জাতীয় দলের একটি বড় সমস্যা হলো, স্বদেশে তাদের বিশেষ কেউ পোঁছে না৷ ওদিকে এই জাতীয় দলের না আছে আস্থা, না আছে বিশ্বাসযোগ্যতা, না আছে ওয়ার্ল্ড ক্লাস প্লেয়ার৷ সাবেক কোচ সেজারে প্রান্দেল্লি চার বছর ধরে চেষ্টা করেছেন, প্রবীণ প্লেয়ারদের বদলে নতুন প্লেয়ার আনার - কিন্তু বিশেষ যে সফল হতে পেরেছেন, এমনটা বলা যায় না৷ তা সত্ত্বেও প্রান্দেল্লি'র কোচিং'এ ইটালি ইউরো ২০১২'র ফাইনালে পৌঁছয়৷ কিন্তু ব্রাজিলে ২০১৪'র বিশ্বকাপে দেখা যায়, তাদের, এক কথায়, উপযুক্ত মানের খেলোয়াড় নেই: কোস্টা রিকা ও উরুগুয়ে'র কাছে ১-০ এবং ১-০ গোলে হেরে গ্রুপ পর্যায়েই বিদায় নেয় ইটালি৷ এবার প্রান্দেল্লি'র জায়গায় এলেন আন্তোনিও কন্তে, যিনি ইউভেন্তুস তুরিন'কে পর পর তিনবার লিগ চ্যাম্পিয়ন করিয়েছেন৷ প্রান্দেল্লি'র চুক্তি ছিল ২০১৬ সাল অবধি৷ তবুও তিনি বিশ্বকাপের পর বিদায় নেওয়ার সিদ্ধান্ত নেন৷ জাতীয় দল প্রসঙ্গে তাঁর মন্তব্য: ‘‘গুণগত উৎকর্ষ নিয়ে আমাদের একটা সমস্যা আছে৷... আমাদের ফুটবল কয়েক ধরনের প্লেয়ার তৈরি করে না৷... আমাদের এমন একটা টেকনিকাল প্রোজেক্ট চাই, যা ইয়ুথ অ্যাকাডেমিগুলো থেকে শুরু হবে৷'' মজার কথা, আন্তোনিও কন্তে জাতীয় দলের কোচ হবার পূর্বশর্ত হিসেবে লিখিয়ে নিয়েছেন যে, তিনি জাতীয় দল সংক্রান্ত গোটা কাঠামোটার দায়িত্বে থাকবেন - যুব দল এবং তরুণ খেলোয়াড়দের বিকাশও যার মধ্যে অন্তর্ভুক্ত থাকবে৷ এসি/জেডএইচ (রয়টার্স)",
  "manualKeyPhrases" : [ "কোচ", "ইটালি", "আর্জেন্টিনা", "নতুন", "মেসি", "বিশ্বকাপ" ],
  "automaticKeyPhrases" : [ "" ]
}