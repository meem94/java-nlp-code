{
  "docID" : 5606,
  "source" : "http://www.dw.com/",
  "lang" : "BN",
  "url" : "http://www.dw.com/bn/রাইন-ভাল-ইউনিভার্সিটি-বিদেশি-শিক্ষার্থীদের-মিলনস্থল/a-16339254",
  "title" : "রাইন-ভাল ইউনিভার্সিটি বিদেশি শিক্ষার্থীদের মিলনস্থল",
  "date" : "29.10.2012",
  "writter" : "রিয়াজুল ইসলাম",
  "categories" : [ "জার্মানিতে উচ্চশিক্ষা" ],
  "article" : "জার্মানির নর্থ রাইন ওয়েস্টফেলিয়া রাজ্যের অন্যতম বিশ্ববিদ্যালয় রাইন-ভাল ইউনিভার্সিটি অব অ্যাপ্লায়েড সায়েন্সেস৷ এখানে প্রচুর বাংলাদেশি ছাত্রছাত্রী রয়েছে৷ বিজ্ঞান ও ব্যবসা নিয়ে পড়ার জন্য রাইন-ভাল ইউনিভার্সিটি ভালো লক্ষ্য৷ বেশ নতুন বলতে হবে হোখশুলে রাইন-ভালকে৷ কারণ মাত্র তিন বছর আগে এই বিশ্ববিদ্যালয়টি তার যাত্রা শুরু করেছে৷ বিগত ২০০৯ সালের পহেলা মে এই বিশ্ববিদ্যালয় স্থাপিত হয়৷ এরপর সেটি বিদেশি ছাত্রছাত্রীদের একটি মিলনস্থলে পরিণত হয়েছে৷ কারণ রাইনভাল ইউনিভার্সিটিতে জার্মান এবং ইংরেজি দুটি ভাষাতেই পড়াশোনা করা যায়৷ সেটি ব্যাচেলর হোক কিংবা মাস্টার্স৷ প্রতি বছর বিশ্ববিদ্যালয়টি তার পরিসীমা বাড়িয়ে চলেছে৷ চলতি বছরের শীতকালীন মৌসুমে চারটি অনুষদে ২০ টি নতুন ব্যাচেলর এবং তিনটি নতুন মাস্টার্স কোর্স শুরু হয়েছে৷ বিশ্ববিদ্যালয়ের রয়েছে দুটি ক্যাম্পাস৷ একটি রয়েছে ক্লিভ শহরে, অন্যটি ক্যাম্প লিনফোর্ট এলাকাতে৷ দুটি ক্যাম্পাসেই এখনও অবকাঠামো সম্প্রসারণের কাজ চলছে৷ নতুন এই বিশ্ববিদ্যালয়ে তাই পড়াশোনা ও গবেষণার জন্য অত্যাধুনিক সব ধরণের সুযোগ সুবিধা ও প্রযুক্তি রয়েছে৷ এর বাইরে এমারিশ শহরেও বিশ্ববিদ্যালয়ের একটি অন্তর্বর্তী ক্যাম্পাস রয়েছে৷ এই বিশ্ববিদ্যালয়ে রয়েছে চারটি অনুষদ৷ এগুলো হলো টেকনোলজি অ্যান্ড বায়োনিক্স, লাইফ সায়েন্স, কম্যুনিকেশন অ্যান্ড এন্ডভায়রনমেন্ট এবং সোসাইটি অ্যান্ড ইকনোমিক্স৷ প্রতি বছর গ্রীষ্মকালীন ও শীতকালীন সেমেস্টারে ছাত্রছাত্রী ভর্তি করা হয়৷ এখানেই দুই বছর আগে ভর্তি হয়েছেন বাংলাদেশি ছাত্র নুর হোসাইন নাইম৷ তিনি এখানে ইন্টারন্যাশনাল বিজনেস নিয়ে ব্যাচেলর করছেন৷ তিনি জানান, বাংলাদেশে নর্থ সাউথ ইউনিভার্সিটিতে পড়ার সময় এই রাইন-ভাল ইউনিভার্সিটির খবর তিনি পান৷ অডিও শুনুন 04:00 অনুষ্ঠানটি শুনতে ক্লিক করুন এখানে বাংলাদেশের তুলনায় জার্মানির পড়াশোনার যে পার্থক্য সেটা কেবল ব্যবহারিক এর বেলাতেই নয়, তত্ত্বীয় এর বেলাতেও৷ আন্তর্জাতিক ব্যবসা নিয়ে পড়তে গিয়ে গত দুই বছরে সেটি অনুধাবন করেছেন নাইম৷ পড়া এবং পরীক্ষা এই দুটিতেই জার্মানির শিক্ষা ব্যবস্থা ভিন্ন৷ চালু হওয়ার পর গত কয়েক বছরে হোখশুলে রাইন-ভাল এ বিদেশি ছাত্রছাত্রীর আগমন ক্রমেই বাড়ছে৷ এসব ছাত্রছাত্রীর মধ্যে উল্লেখযোগ্য একটি অংশ বাংলাদেশ সহ দক্ষিণ এশিয়া থেকে আসা বলে জানান নুর হোসাইন নাইম৷ রাইন-ভাল ইউনিভার্সিটিতে বর্তমানে পাঁচ হাজার ছাত্রছাত্রী পড়াশোনা করছে৷ শিক্ষার্থীদের জন্য বিদেশে একটি সেমেস্টার পড়ারও সুযোগ রয়েছে৷ এর মাধ্যমে তারা সেখানে পড়ার পাশাপাশি ভিন্ন সংস্কৃতিরও অভিজ্ঞতা অর্জন করবে৷ দক্ষিণ এশিয়ায় বাংলাদেশ, ভারত ছাড়াও চীন, নেদারল্যান্ডস, রাশিয়া এবং যুক্তরাষ্ট্রের অনেক বিশ্ববিদ্যালয়ের সঙ্গে শিক্ষার্থী বিনিময় কার্যক্রম রয়েছে রাইন-ভাল ইউনিভার্সিটির৷",
  "manualKeyPhrases" : [ "বিজ্ঞান", "রাইন-ভাল", "বিদেশি", "শিক্ষার্থী", "ইউনিভার্সিটি" ],
  "automaticKeyPhrases" : [ "" ]
}