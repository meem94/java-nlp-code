{
  "docID" : 4869,
  "source" : "http://www.dw.com/",
  "lang" : "BN",
  "url" : "http://www.dw.com/bn/টেকনাফের-আনসার-ক্যাম্পে-অস্ত্র-লুট-জড়িত-ডাকাতরাই/a-19256353",
  "title" : "টেকনাফের আনসার ক্যাম্পে অস্ত্র লুট, জড়িত ডাকাতরাই!",
  "date" : "13.05.2016",
  "writter" : "সমীর কুমার দে, ঢাকা",
  "categories" : [ "বাংলাদেশ" ],
  "article" : "কক্সবাজারের টেকনাফ এলাকায় একটি রোহিঙ্গা শরণার্থী শিবিরে নিরাপত্তার দায়িত্বে থাকা আনসার সদস্যদের ব্যারাকে হামলা চালানো হয় শুক্রবার ভোরের দিকে৷ হামলায় একজনকে গুলি করে হত্যা করা হয়, লুট করে হয় ১১টি অস্ত্রও৷ টেকনাফের নয়াপাড়ায় রোহিঙ্গা শরণার্থী ক্যাম্পের পাশের ‘সিওডি ব্লক'-এর অদূরে শাল বাগান আনসার ক্যাম্পে এই হামলার ঘটনা ঘটে৷ নিহত আলী হোসেন (৫৫) টাঙ্গাইলের সফিপুর এলাকার শুক্কুর আলীর ছেলে৷ তিনি ঐ ক্যাম্পে আনসার কমান্ডার হিসেবে কর্মরত ছিলেন৷ টেকনাফের স্থানীয় সাংবাদিক ও ইত্তেফাকের টেকনাফ প্রতিনিধি আব্দুর রহমান ডয়চে ভেলেকে জানান, ভোর আড়াইটা থেকে ৩টার মধ্যে একদল ডাকাত শরণার্থী ক্যাম্পে হামলা করে৷ আলী হোসেন তাদের প্রতিরোধ করতে গেলে তাঁকে গুলি করে হত্যা করা হয়৷ অন্যরা ঘুম থেকে জেগে উঠলে তাঁদেরও হাত-পা বেঁধে একটি রুমে আটকে রাখে হামলাকারীরা৷ ঘটনার পরপর আলী হোসেনকে হাসপাতালে নেয়া হলে চিকিৎসকরা তাঁকে মৃত ঘোষণা করেন৷ আলীকে হত্যা করা ছাড়াও হামলাকারীরা আনসার ব্যারাক থেকে দু'টি এসএমজি, পাঁচটি চায়নিজ রাইফেল, চারটি শটগান ও ৬৭০ রাইন্ড গুলি নিয়ে যায়৷ অডিও শুনুন 00:51 ‘ঘটনার সঙ্গে নিজামীর ফাঁসি কার্যকরের ঘটনার কোনো সম্পৃক্ততা পাওয়া যায়নি’ ‘এটা স্রেফ ডাকাতি' আনসার ক্যাম্পে হামলা চালিয়ে একজনকে হত্যা ও অস্ত্র লুটের সঙ্গে জামায়াতের আমীর মাওলানা মতিউর রহমান নিজামীর মৃত্যুদণ্ড কার্যকর হওয়ার কোনো সম্পর্ক আছে কি? – এমন প্রশ্নের জবাবে চট্টগ্রাম রেঞ্জের ডিআইডি শফিকুল ইসলাম ডয়চে ভেলেকে বলেন, ‘‘না, এই ঘটনার সঙ্গে নিজামীর ফাঁসি কার্যকর হওয়ার এখনও কোনো সম্পৃক্ততা পাওয়া যায়নি৷'' স্থানীয় সাংবাদিক আব্দুর রহমানও বলেন একই কথা৷ তাঁর কথায়, ‘‘এখনও এমন কোনো তথ্য পাওয়া যায়নি৷ এটা পেশাদার ডাকাতদেরই কাজ৷ আগেও এই ধরনের কাজ তারা করেছে৷'' ঐ এলাকাটা তো মৌলবাদীদের ঘাঁটি! তা এর সঙ্গে মৌলবাদের কোনো সম্পর্ক আছে কি? রহমান বলেন, ‘‘মৌলবাদ আছে৷ কিন্তু এ ঘটনাটা দেখে মনে হচ্ছে, এর সঙ্গে মৌলবাদের কোনো সম্পর্ক নেই৷'' হামলায় অবশ্য আলী হোসেন ছাড়াও আরো কয়েকজন আনসার সদস্য আহত হন৷ এ মুহূর্তে তাঁদের শরণার্থী শিবিরের হাসপাতালে চিকিৎসা দেয়া হচ্ছে৷ আর নিহত আলী হোসেনের লাশ ময়না তদন্তের জন্য কক্সবাজার সদর হাসপাতালের মর্গে পাঠানো হয়েছে৷ অডিও শুনুন 02:22 ‘এখান থেকে লুণ্ঠিত অস্ত্র ডাকাতির কাজে ব্যবহৃত হয়’ সাংবাদিক আব্দুর রহমান বলেন, ‘‘স্থানীয় কিছু ডাকাত ঐ এলাকার পাশেই পাহাড়ের গুহায় লুকিয়ে রয়েছে৷ মাঝে মধ্যেই তারা এই ধরনের হামলা চালায়৷ এখান থেকে লুণ্ঠিত অস্ত্র মিয়ানমার বা দেশের অভ্যন্তরে ডাকাতির কাজে ব্যবহৃত হয়৷'' এ তথ্য স্থানীয় সকলেই যখন জানে, তখন পুলিশ তাদের গ্রেপ্তারে অভিযান চালায় না কেন? এ প্রশ্নের জবাবে রহমান বলেন, ‘‘ক্যাম্প পুলিশ বা থানা-পুলিশ, এমনকি জেলা-পুলিশও এই ডাকাতদের কাছ থেকে মাসোহারা নেয় বলে অভিযোগ৷ ফলে অনেক কিছু দেখেও না দেখার ভান করে ওদের কাজে সহযোগিতাই করে পুলিশ৷'' কক্সবাজারের পুলিশ সুপার শ্যামল কুমার নাথ অবশ্য এ বিষয়ে স্থানীয় সাংবাদিকদের জানান, নয়াপাড়া শরণার্থী শিবিরের পশ্চিমের পাহাড়ে ডাকাতদের আস্তানা রয়েছে বলে স্থানীয়রা তাকে জানিয়েছেন৷ জড়িতদের গ্রেপ্তার ও লুট হওয়া অস্ত্র উদ্ধারে পুলিশ ঐ পাহাড়ি এলাকায় বিশেষ অভিযান শুরু করেছে ইতিমধ্যেই৷ টেকনাফ থানার অফিসার ইনচার্জ (ওসি) আব্দুল মজিদ ডয়চে ভেলেকে বলেন, ‘‘ডাকাতদের মাঝে মধ্যে পুলিশ গ্রেপ্তার করে৷ কিন্তু কিছুদিন পরেই তারা আবার ছাড়া পেয়ে যায়৷ এরপরেও পাহাড়ে ডাকাতদের বিরুদ্ধে পুলিশ অভিযান চলমান৷'' ডিআইজি শফিকুল ইসলামের কথাতেও, ‘‘পুলিশ ও বিজিবির সমন্বয়ে পাহাড়ে অভিযান শুরু হয়েছে৷ তবে এই ধরনের অভিযান মাঝে মধ্যেই তো হয়৷''",
  "manualKeyPhrases" : [ "হামলা", "আনসার", "ক্যাম্প", "ব্যারাক", "ডাকাত" ],
  "automaticKeyPhrases" : [ "" ]
}