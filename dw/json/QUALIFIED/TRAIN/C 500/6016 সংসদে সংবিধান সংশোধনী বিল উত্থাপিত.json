{
  "docID" : 6016,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংসদে-সংবিধান-সংশোধনী-বিল-উত্থাপিত/a-15189398",
  "title" : "সংসদে সংবিধান সংশোধনী বিল উত্থাপিত",
  "date" : "25.06.2011",
  "writter" : "",
  "categories" : [ "বিশ্ব" ],
  "article" : "সংবিধানের বহুল আলোচিত পঞ্চদশ সংশোধনী বিল আজ সংসদে উত্থাপন করেছেন আইন মন্ত্রী ব্যারিস্টার শফিক আহমেদ৷ সংবিধান সংশোধন কমিটির ৫১টি সুপারিশই বিল আকারে উত্থাপন করা হয়েছে৷ এই বিল পাশ হলে তত্ত্বাবধায়ক সরকার ব্যবস্থা বিলুপ্ত হবে৷ বিকেল তিনটায় সংসদ অধিবেশন শুরুর পর পরই সংসদে পঞ্চদশ সংশোধনী বিল উত্থাপন করেন আইন, বিচার ও সংসদ বিষয়ক মন্ত্রী ব্যারিস্টার শফিক আহমেদ৷ জাতীয় সংসদের স্পিকার অ্যাডভোকেট আব্দুল হামিদ কন্ঠভোটের মাধ্যমে সিদ্ধান্ত নিয়ে বিলটি পরীক্ষা-নিরীক্ষার জন্য সংসদীয় স্থায়ী কমিটিতে পাঠান৷ কমিটিকে ২০ দিনের মধ্যে রিপোর্ট দিতে হবে৷ তবে বিলটি উত্থাপনের শুরুতেই স্বতন্ত্র সংসদ সদস্য ফজলুল আযিম চৌধুরী বিলের বিরোধীতা করলে স্পিকার তাকে থামিয়ে দিয়ে বলেন এবিষয়ে পরে আলোচনার সুযোগ থাকবে৷ সংবিধান সংশোধন কমিটির ৫১টি সুপারিশই হুবহু বিল আকারে সংসদে উত্থাপন করা হয়েছে৷ এই বিল পাশ হলে তত্ত্বাবধায়ক সরকার ব্যবস্থা বিলুপ্ত হবে৷ তবে সংবিধানে বিসমিল্লাহ ও রাষ্ট্রধর্ম থাকবে, থাকবে ধর্মভিত্তিক রাজনীতির সুযোগ৷ বিচারপতিদের অভিশংসনের ক্ষমতা পাবে সংসদ ৷ কিছু বিষয় বাদে ১৯৭২ সালের আদি সংবিধানে ফিরে যাবে বর্তমান সংবিধান৷ সুপ্রিমকোর্টের রায়ের আলোকে সংবিধান সংশোধনের জন্য গত বছরের ২১শে জুলাই ১৫ সদস্যের সংবিধান সংশোধন কমিটি গঠন করা হয়৷ বিরোধী দল বিএনপির সংসদ সদস্যদের কমিটিতে রাখা হলেও তারা কমিটির কোন বৈঠকে অংশ নেয়নি৷ গত ৮ই জুন কমিটি তাদের ৫১টি সুপারিশের সংবিধান সংশোধন প্রস্তাব সংসদে পেশ করে৷ মন্ত্রিসভা ২০শে জুন কমিটির ৫১টি প্রস্তাবই অনুমোদন করে৷ আর আজ তা বিল হিসেবে সংসদে উত্থাপন করা হল৷ প্রধান বিরোধী দল বিএনপি আগেই বলে দিয়েছে তারা সংবিধানের এই সংশোধনী মেনে নেবে না৷ তত্ত্বাবধায়ক সরকার ব্যবস্থা ছাড়া অন্য কোন ব্যবস্থার অধীনে তারা নির্বাচনে যাবেনা৷ প্রতিবেদন: হারুন উর রশীদ স্বপন, ঢাকা সম্পাদনা: রিয়াজুল ইসলাম",
  "manualKeyPhrases" : [ "পঞ্চদশ", "সংবিধান", "সংসদ", "সংশোধনী", "বিল" ],
  "automaticKeyPhrases" : [ "" ]
}