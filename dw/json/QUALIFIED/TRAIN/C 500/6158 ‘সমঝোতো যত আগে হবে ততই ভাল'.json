{
  "docID" : 6158,
  "source" : "http://www.dw.com/",
  "lang" : "BN",
  "url" : "http://www.dw.com/bn/সমঝোতো-যত-আগে-হবে-ততই-ভাল/a-15813281",
  "title" : "‘সমঝোতো যত আগে হবে ততই ভাল'",
  "date" : "16.03.2012",
  "writter" : "",
  "categories" : [ "বিশ্ব" ],
  "article" : "দেশের প্রধান দুই রাজনৈতিক দলকে নির্বাচনের আগে অবশ্যই একটি সমঝোতায় পৌঁছাতে হবে৷ কারণ এতে দেশের সাধারণ মানুষের ভোগান্তি কমবে৷ বিশ্লেষকরা বলছেন, এই সমঝোতায় পৌঁছাতে ব্যর্থ হলে রাজনৈতিক দলগুলো ক্ষতির মুখে পড়বে৷ বিরোধী দলীয় নেতা বেগম খালেদা জিয়া ১২ই মার্চের মহাসমাবেশে সংবিধান সংশোধন করে তত্ত্বাবধায়ক সরকার ব্যবস্থা ফিরিয়ে আনার জন্য সরকারকে ৯০ দিনের আল্টিমেটাম দিয়েছেন৷ তবে এর একদিন পর, ১৪ই মার্চ, শাসক দল আওয়ামী লীগের মহাসমাবেশে প্রধানমন্ত্রী এবং আওয়ামী লীগ সভানেত্রী শেখ হাসিনা বিরোধী দলের দাবির ব্যাপারে কোন কথা বলেননি৷ তিনি শুধু বলেছেন, আগামী জাতীয় নির্বাচন হবে সুষ্ঠু এবং নিরপেক্ষ৷ ফলে দুই প্রধান দলের মধ্যে মুখোমুখি অবস্থান রয়েই গেছে৷ আর রয়েছে দুই দলের পাল্টপাল্টি কর্মসূচি৷ রাজনীতির বিশ্নেষক অধ্যাপক ড. ইমতিয়াজ আহমেদ মনে করেন, এই রাজনৈতিক সংঘাত থেকে সরে গিয়ে দুই দলকে সমঝোতায় আসতেই হবে৷ নয়তো তাদেরই ক্ষতি৷ রাষ্ট্র বিজ্ঞানের অধ্যাপক ড. দিলারা চৌধুরী মনে করেন, দুই দলকেই বসে একটি সমঝোতার পথ বের করতে হবে৷ আর তা, সংবিধানের মধ্যে থেকে হলে ভাল৷ আর তা না হলে সংবিধান সংশোধন করতে হবে৷ ড. দিলারা চৌধুরী মনে করেন, এই সমঝোতা যত দ্রুত হয় ততই ভাল৷ তাতে সাধারণ মানুষের ভোগান্তি কমে৷ আর অধ্যাপক ইমতিয়াজও মনে করেন, দেড় বছর পরে সমঝোতা হওয়ার চেয়ে দেড় বছর আগে সমঝোতা হওয়া ভাল৷ এতে দেশে রাজনৈতিক পরিবেশ শান্ত থাকবে এবং সরকারও তার উন্নয়নমূলক কাজ বাস্তবায়নে সময় দিতে পারবে৷ তাঁরা দুজনই মনে করেন, এই রাজনৈতিক সংকটের মধ্যে বিরোধী দল যে সংসদে যাওয়ার সিদ্ধান্ত নিয়েছে, তা ইতিবাচক৷ সংসদে আলাপ-আলোচনার মাধ্যমে সংকটের যদি সমাধান হয়, তাহলে তা হবে সবচেয়ে ভাল৷ প্রতিবেদন: হারুন উর রশীদ স্বপন, ঢাকা সম্পাদনা: দেবারতি গুহ",
  "manualKeyPhrases" : [ "সমঝোতা", "তত্ত্বাবধায়ক", "রাজনৈতিক", "প্রধান", "নির্বাচন", "দল", "সরকার" ],
  "automaticKeyPhrases" : [ "" ]
}