{
  "docID" : 5775,
  "source" : "http://www.dw.com/",
  "lang" : "BN",
  "url" : "http://www.dw.com/bn/ক্ষুধার্ত-বায়ার্ন-আরো-শিরোপা-চায়/a-17342483",
  "title" : "‘‘ক্ষুধার্ত বায়ার্ন আরো শিরোপা চায়’’",
  "date" : "06.01.2014",
  "writter" : "",
  "categories" : [ "খেলাধুলা" ],
  "article" : "গত বছর পাঁচটি শিরোপা জেতার পরেও ক্ষুধা মেটেনি বায়ার্ন মিউনিখের৷ চলতি বছর তাই আরো শিরোপা চায় সেদল৷ বায়ার্ন অধিনায়ক ফিলিপ লাম এক সাক্ষাৎকারে জানিয়েছেন দলের এই মনোভাবের কথা৷ বায়ার্ন মিউনিখের ওয়েবসাইটে প্রকাশিত সাক্ষাৎকারে লাম বলেন, ‘‘আমরা আবারো বিভিন্ন প্রতিযোগিতার ফাইনালে যেতে চাই, কাপগুলো জিততে চাই৷ আমাদের সাফল্য ধরে রাখা অনেক চ্যালেঞ্জের হবে৷'' ২০১৩ সালে চ্যাম্পিয়ন্স লিগ, ক্লাব ওয়ার্ল্ড কাপ, ইউরোপীয় সুপার কাপ, বুন্ডেসলিগা এবং জার্মান কাপে শিরোপা জয় করে রেকর্ড গড়ে বায়ার্ন৷ এ রকম সাফল্যের পুনরাবৃত্তিই এখন দলটির জন্য বড় বিষয়৷ সাক্ষাৎকারে সেকথা স্বীকার করেন লাম৷ তিনি বলেন, ‘‘একইরকম সাফল্য পরের বছরগুলোতে দেখানো প্রায় অসম্ভব৷ তবুও চেষ্টা করবো আমরা৷'' বর্তমানে চ্যাম্পিয়ন্স লিগের শেষ ষোলোতে রয়েছে বায়ার্ন মিউনিখ৷ বুন্ডেসলিগাতেও শীর্ষ রয়েছে সেদল৷ টেবিলে থাকা দ্বিতীয় দলের সঙ্গে তাদের পয়েন্টের ব্যবধান সাত৷ আর জার্মান কাপের কোয়ার্টার ফাইনাল অবধি পৌঁছে গেছে বায়ার্ন৷ ২০১৩ সালে মাত্র তিনটি ম্যাচে হারে বায়ার্ন মিউনিখ৷ বুন্ডেসলিগায় তারা শেষবার হেরেছিল ২০১২ সালের অক্টোবরে, বায়ার লেভারকুজেনের কাছে৷ পুরো একটি মৌসুম অপরাজিত থাকার রেকর্ড গড়ার সুযোগও রয়েছে দলটির সামনে৷ তবে লাম এসব রেকর্ডের চেয়ে খেলার দিকেই গুরুত্ব দিচ্ছেন বেশি৷ তিনি বলেন, ‘‘শুনতে হালকা মনে হলেও বলতে চাই, আমরা একবারে শুধু একটি খেলা নিয়ে চিন্তা করি৷ রেকর্ড ভাঙা নিঃসন্দেহে আনন্দের৷ তবে আমাদের মূল লক্ষ্য সেটা নয়৷'' লাম বলেন, ‘‘সব দলই খেলায় হারে৷ আমরা আমাদের হারকে যতটা সম্ভব দূরে ঠেলে দিতে চাই৷'' জার্মানির সবচেয়ে সফল ফুটবল ক্লাবের এই অধিনায়ক অতীতের দু'টি খেলার কথা উল্লেখ করে বলেন, ‘‘আমরা এখন ভালো অবস্থানে রয়েছি, তবে এটি আরো ভালো করা সম্ভব৷ ম্যানচেষ্টার সিটি এবং লেভারকুজেনে অনুষ্ঠিত দু'টি খেলায় আমরা দেখেছি কি করা সম্ভব৷ এ রকম সাফল্য আমাদের আরো দেখাতে হবে৷'' উল্লেখ্য, জার্মানির জাতীয় দলেরও অধিনায়ক ফিলিপ লাম৷ এর আগে এক সাক্ষাৎকারে বিশ্বকাপ নিয়ে ভাবনার কথা জানান তিনি৷ লাম মনে করেন, বিশ্বকাপ জিততে চাইলে জার্মান দলকে সবদিক থেকে ভালো করতে হবে৷ কেননা সেখানে প্রতিপক্ষকে দুর্বল ভাবার কোনো সুযোগ নেই৷ এআই/ডিজি (ডিপিএ, রয়টার্স)",
  "manualKeyPhrases" : [ "শিরোপা চায়", "বায়ার্ন", "বায়ার্ন মিউনিখ", "চ্যাম্পিয়ন্স লিগ", "আরো", "অধিনায়ক ফিলিপ লাম", "ক্লাব ওয়ার্ল্ড কাপ", "ইউরোপীয় সুপার কাপ", "বুন্ডেসলিগা" ],
  "automaticKeyPhrases" : [ "" ]
}