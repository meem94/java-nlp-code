{
  "docID" : 5698,
  "source" : "http://www.dw.com/",
  "lang" : "BN",
  "url" : "http://www.dw.com/bn/বিশ্বকাপে-আডিডাসকে-হারিয়ে-দিল-নাইকি/a-17481404",
  "title" : "বিশ্বকাপে আডিডাসকে হারিয়ে দিল নাইকি",
  "date" : "08.03.2014",
  "writter" : "",
  "categories" : [ "খেলাধুলা" ],
  "article" : "আডিডাস আর নাইকির প্রতিদ্বন্দ্বিতাটা ফুটবল বিশ্বকাপে একতরফাই ছিল এতদিন৷ একচেটিয়া দাপট ছিল আডিডাসের৷ ব্রাজিলে এবার হেরে যাচ্ছে আডিডাস৷ রোনাল্ডোও হেরে যাচ্ছেন মেসির কাছে! মেসির কাছে রোনাল্ডোর হারের কথাটা স্রেফ রসিকতা৷ আর্জেন্টাইন তারকা মেসির পায়ে বুট তুলে দেবে নাইকি৷ যুক্তরাষ্ট্রের এই প্রতিষ্ঠান এবার শুধু মেসি বা বার্সেলোনায় তাঁর সতীর্থ ইনিয়েস্তার মতো ফুটবলারদেরই স্পন্সর নয়, বিশ্বকাপের সবচেয়ে বেশি দলের সঙ্গেও থাকছে তারা৷ এবার মোট দশটি দলকে খেলাধুলার সরঞ্জাম সরবরাহ করবে নাইকি৷ তালিকায় রয়েছে ব্রাজিল, অস্ট্রেলিয়া, ক্রোয়েশিয়া, ইংল্যান্ড, ফ্রান্স, গ্রিস, নেদারল্যান্ডস, পর্তুগাল, দক্ষিণ কোরিয়া এবং যুক্তরাষ্ট্র৷ নাইকি দশটি দলের সঙ্গে চুক্তি করলেও জার্মানির আডিডাস পেয়েছে আটটি দলকে৷ বিশ্বকাপে আগে কখনো এমন হয়নি৷ এতকাল বাস্কেটবলে প্রাধান্য ছিল নাইকির আর ফুটবলে ছড়ি ঘুরিয়ে আসছিল আডিডাস৷ ফুটবল বিশ্বকাপেও ছিল আডিডাসের দাপট৷ এবারই প্রথম বেশি দলকে সামগ্রী সরবরাহ করার প্রতিযোগিতায় নাইকির কাছে হেরে গেল আডিডাস৷ অবশ্য তারকা ফুটবলার এবং ফুটবল দুনিয়ার সেরা দলগুলোর মাঝে আডিডাসের আকর্ষণ কমেনি৷ ব্রাজিল বিশ্বকাপে স্পেন, আর্জেন্টিনা, কলম্বিয়া, জার্মানি, জাপান, মেক্সিকো, নাইজেরিয়া এবং রাশিয়া দলকে যাবতীয় ফুটবল সামগ্রী সরবরাহ করবে তারা৷ ব্রাজিলে ২০১৪ বিশ্বকাপ শুরু হবে আগামী ১২ই জুন৷ মাঠে মাঠে দেখা যাবে ফুটবল শ্রেষ্ঠত্বের স্বীকৃতি আদায়ের জন্য খেলোয়াড়দের দুর্দান্ত লড়াই৷ আড়ালে চলবে আডিডাস বনাম নাইকির লড়াই৷ বিশ্বকাপের মাধ্যমে ফুটবলে বাণিজ্যের আরো প্রসার ঘটানোর লড়াই৷ এসিবি/এসবি (এএফপি)",
  "manualKeyPhrases" : [ "আর্জেন্টিনা", "ব্রাজিল", "মেসি", "ফুটবল", "বিশ্বকাপ" ],
  "automaticKeyPhrases" : [ "" ]
}