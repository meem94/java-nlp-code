{
  "docID" : 4959,
  "source" : "http://www.dw.com/",
  "lang" : "BN",
  "url" : "http://www.dw.com/bn/মাদকের-সঙ্গে-জড়ালো-জাস্টিন-বিবারের-নাম/a-16773873",
  "title" : "মাদকের সঙ্গে জড়ালো জাস্টিন বিবারের নাম",
  "date" : "26.04.2013",
  "writter" : "",
  "categories" : [ "বিনোদন" ],
  "article" : "মাত্র ১৯ বছর বয়সেই তিনি সুপারস্টার৷যেখানেই তাঁর কনসার্টে সেখানেই হাজারো ভক্তের ভিড়৷ জাস্টিন বিবারের লাখো ভক্তকে এবার শুনতে হলো খানিকটা লজ্জা পাবার মতো খবর৷ মাদক পাওয়া গেছে ক্যানাডিয়ান এই হার্টথ্রবের কাছে! তিন দিনের সফরে সুইডেন এসেছিলেন ১৯ বছর বয়সি জাস্টিন বিবার৷ বুধবার ছিল সফরের শেষ দিন৷ সন্ধ্যায় স্টকহোমের গ্লোবেন এলাকায় তখন সফরের শেষ কনসার্টে গাইছেন বিবার৷ ওদিকে যে বাসে তিনি এসেছিলেন সেটাতে তল্লাশি চলছে৷ বিবার বাসে ওঠার সময়ই নাকি গাঁজার গন্ধ পেয়েছিলেন এক পুলিশ কর্মকর্তা৷ সে কারণেই সন্দেহ এবং তারপর নির্ঝঞ্ঝাট পরিবেশে ভালো করে তল্লাশি৷ তল্লাশির এক পর্যায়ে পাওয়া যায় মাদক৷ পরিমাণে বেশি নয়, তবু নিষিদ্ধ মাদক বলে কথা, পাওয়ার পরপরই তা পরীক্ষাগারে পাঠিয়ে দিয়েছে পুলিশ৷ বার্তা সংস্থা ডিপিএ অবশ্য আরেকটি তথ্যও দিয়েছে৷ তাদের খবর অনুযায়ী, গাঁজার সঙ্গে একটি স্টান গান, অর্থাৎ কাউকে শারীরিকভাবে আহত না করে নিষ্ক্রিয় করার জন্য যে অস্ত্র ব্যবহার করা হয় তা-ও নাকি পাওয়া গেছে৷ কিন্তু পুলিশ সরাসরি বলেনি যে, জাস্টিন বিবারের কাছে নিষিদ্ধ কিছু পাওয়া গেছে৷ বলার উপায়ও নেই, কেননা, তল্লাশির সময় সংগীত এবং অভিনয় জগতের তারকা সেখানে ছিলেন না৷ জাস্টিন বিবারও সংবাদ মাধ্যমে আসা খবরটিকে গুজব বলেই উড়িয়ে দিয়েছেন৷ হেলসিঙ্কি থেকে নিজের টুইটার অ্যাকাউন্টে তিনি লিখেছেন, ‘‘আমাকে নিয়ে আরেকটি গুজব৷ লোকজন কোথায় এসব পায়! যা-ই হোক, আমি সংগীতে ফিরে যাচ্ছি৷'' ভক্তকুলও নিশ্চয়ই তা-ই চান৷ জাস্টিন বিবারের ভক্ত কতজন তা হিসেব করে বলা কঠিন৷ তবে শুধু টুইটারেই তাঁর অনুসারী ৩ কোটি ৮০ লক্ষ! এসিবি/ডিজি (রয়টার্স, ডিপিএ)",
  "manualKeyPhrases" : [ "লজ্জা", "সুইডেন", "মাদক", "ভক্ত", "স্টান গান", "গন্ধ", "সুপারস্টার", "জাস্টিন বিবার", "সংগীত" ],
  "automaticKeyPhrases" : [ "" ]
}