{
  "docID" : 6229,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকে-শিল্পকর্ম-ধ্বংস-সিরিয়ায়-২২০-জন-খ্রিষ্টানকে-জিম্মি/a-18284513",
  "title" : "ইরাকে শিল্পকর্ম ধ্বংস, সিরিয়ায় ২২০ জন খ্রিষ্টানকে জিম্মি",
  "date" : "27.02.2015",
  "writter" : "",
  "categories" : [ "বিশ্ব" ],
  "article" : "ইরাকে দুর্লভ শিল্পকর্ম ধ্বংস করেছে আইএস৷ সিরিয়ায় ২২০ জন অ্যাসিরীয় খ্রিষ্টানকে জিম্মি করেছে তারা৷ জিম্মিদের উদ্ধারের জন্য সে এলাকায় আইএস-এর ওপর বিমান হামলা শুরু করেছে যুক্তরাষ্ট্র এবং অন্যান্য মিত্রদেশ৷ সিরিয়ার উত্তর-পূর্বের তাল তামর দখলের জন্য গত কিছুদিন ধরে জোর হামলা চালাচ্ছে জঙ্গি গোষ্ঠী ইসলামিক স্টেট (আইএস)৷ শহরটি এখনো কুর্দিদের দখলে৷ তবে আইএস শহরের পাশের অন্তত ১০টি গ্রাম দখল করে নিয়েছে বলে সিরিয়ান অবজারভেটরি ফর হিউম্যান রাইটস জানিয়েছে৷ আইএস-এর হামলায় অন্তত ৬০ জন নিহত হয়েছে বলেও জানিয়েছে ব্রিটেন ভিত্তিক মানবাধিকার সংস্থাটি৷ এ ছাড়া ২২০ জন অ্যাসিরীয় খ্রিষ্টানকে জিম্মিও করেছে ইসলামি জঙ্গি সংগঠন আইএস৷ জিম্মিদের মধ্যে অনেক নারী এবং শিশুও রয়েছে৷ এদিকে জিম্মিদের উদ্ধারের জন্য আইএস-এর ওপর বিমান হামলা শুরু করেছে যুক্তরাষ্ট্র এবং ইরাক ও সিরিয়ার অন্যান্য মিত্ররা৷ তবে সিরিয়ান অবজারভেটরি ফর হিউম্যান রাইটস জানিয়েছে, এর পাশাপাশি আলোচনার মাধ্যমে জিম্মিদের মুক্ত করার চেষ্টাও চলছে৷ আইএস-এর সঙ্গে আলোচনায় অংশ নিচ্ছেন কয়েকজন আরব উপজাতি এবং অ্যাসিরীয় খ্রিষ্টানদের এক প্রতিনিধি৷ আইএস-এর হামলার সময় তাল তামরের আশেপাশের এলাকা থেকে অন্তত ৫ হাজার মানুষ প্রাণভয়ে পালিয়েছে৷ তাঁদের অধিকাংশই অদূরের কোয়ামিশি শহরে আশ্রয় নিয়েছেন৷ বাকিরা গিয়েছেন হাসাকেহ শহরে৷ সিরিয়ার মতো ইরাকেরও বেশ বড় একটি অংশ দখল করে নেয়া আইএস আরেকটি ভিডিওচিত্রও প্রকাশ করেছে বৃহস্পতিবার৷ এই ভিডিওচিত্রে অবশ্য হত্যা দেখানো হয়নি৷ তাতে দেখা গেছে উত্তর ইরাকে আইএস জঙ্গিদের অমূল্য কিছু শিল্পকর্ম ধ্বংস করার দৃশ্য৷ বিশেষজ্ঞরা বলছেন, আড়াই হাজার বছরেরও বেশি আগের শিল্পকর্মগুলো এমনভাবে ধ্বংস করা হয়েছে যে সেগুলো মেরামত করে আর আগের অবস্থায় ফিরিয়ে না আনা যাবে না৷ এদিকে আইএস-এর আগের প্রকাশ করা ভিডিওচিত্রে দেখানো ‘জিহাদি জন'-এর পরিচয় জানার দাবি করেছে বিবিসি৷ বার্তা সংস্থাটি জানিয়েছে, আইএসএ-এর ভিডিওতে কালো কাপড়ে মুখ ঢাকা ব্যক্তি, যাকে এতদিন ‘জিহাদি জন' বলা হয়েছে, তার আসল নাম মোহাম্মদ এমওয়াজি৷ কুয়েতি বংশোদ্ভূত এমওয়াজি এখন যুক্তরাজ্যের নাগরিক, বয়স ২০ বছর৷ গত আগস্টে যুক্তরাষ্ট্রের সাংবাদিক জেমস ফোলির শিরশ্ছেদের ভিডিওতে প্রথম দেখা যায় তাকে৷ এসিবি/ডিজি (এএফপি, ডিপিএ)",
  "manualKeyPhrases" : [ "আরব", "জিহাদি", "ইরাক", "হত্যা", "জন" ],
  "automaticKeyPhrases" : [ "" ]
}