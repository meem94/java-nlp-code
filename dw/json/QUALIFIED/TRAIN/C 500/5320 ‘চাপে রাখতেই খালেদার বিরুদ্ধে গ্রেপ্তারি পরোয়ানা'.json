{
  "docID" : 5320,
  "source" : "http://www.dw.com/",
  "lang" : "BN",
  "url" : "http://www.dw.com/bn/চাপে-রাখতেই-খালেদার-বিরুদ্ধে-গ্রেপ্তারি-পরোয়ানা/a-19155809",
  "title" : "‘চাপে রাখতেই খালেদার বিরুদ্ধে গ্রেপ্তারি পরোয়ানা'",
  "date" : "31.03.2016",
  "writter" : "সমীর কুমার দে, ঢাকা",
  "categories" : [ "বাংলাদেশ" ],
  "article" : "বিএনপি চেয়ারপার্সন খালেদা জিয়ার বিরুদ্ধে আরো একটি মামলায় গ্রেপ্তারি পরোয়ানা জারি হয়েছে৷ ফলে এবার তাঁকে আটক করা হবে কিনা, তা নিয়ে চলছে জল্পনা-কল্পনা৷ বিশ্লেষকরা বলছেন, ‘‘শুধুমাত্র চাপে রাখতেই এই পরোয়ানা জারি করা হয়েছে৷'' নাশকতার একটি মামলায় খালেদা জিয়াসহ ২৮ জনের বিরুদ্ধে গ্রেপ্তারি পরোয়ানা জারি হয়েছে৷ বুধবার ঢাকার মহানগর দায়রা জজ কামরুল হোসেন মোল্লা মামলাটির অভিযোগ-পত্র গ্রহণ করে আসামিদের সবার বিরুদ্ধে গ্রেপ্তারি পরোয়ানা জারির এই আদেশ দেন৷ তবে এটাই খালেদা জিয়ার বিরুদ্ধে প্রথম গ্রেপ্তারি পরোয়ানা নয়৷ গত বছরও দুর্নীতির একটি মামলায় তাঁর বিরুদ্ধে গ্রেপ্তারি পরোয়ানা জারি হয়েছিল৷ রাজনৈতিক বিশ্লেষক মেজর জেনারেল (অব.) আব্দুর রশিদ ডয়চে ভেলেকে বলেন, ‘‘মামলাটির চার্জশিট দাখিলের পর এই পরোয়ানা জারি করা হয়েছে৷ আসলে বেশ কয়েকবার তিনি আদালতে হাজির হননি, তাই এই গ্রেপ্তারি পরোয়ানা ইস্যু করা হয়েছে৷ এখানে বিচারকের পরোয়ানা জারি করা ছাড়া বিকল্প কোনো উপায় ছিল না৷ এছাড়া অন্য আরেকটি কারণ হলো রাজনৈতিক৷ খালেদা জিয়া বড় একটি রাজনৈতিক দলের প্রধান৷ তাঁকে গ্রেপ্তার করলে দেশীয় এবং আন্তর্জাতিক স্তরে প্রতিক্রিয়া হতে পারে৷ অডিও শুনুন 02:09 ‘খালেদাকে গ্রেপ্তার করলে দেশীয় ও আন্তর্জাতিক স্তরে প্রতিক্রিয়া হতে পারে’ আমার মনে হয় না সরকার সেদিকে যাবে৷ দেশে এখন একটা ভালো রাজনৈতিক অবস্থা চলছে৷ তাই আমার মনে হয়, এই গ্রেপ্তারি পরোয়ানা আসলে তাঁকে চাপে রাখতে জারি করা হয়েছে৷ এবার হয়ত তিনি আদালতে হাজির হয়ে জামিন নেবেন৷ এ বিষয়টা সাধারণ মানুষও বোঝেন৷ সে জন্যই হয়ত এই গ্রেপ্তারি পরোয়ানা জারির পর মানুষের মধ্যে কোনো প্রতিক্রিয়া দেখা যায়নি৷ অন্তত আমি সেটা দেখতে পাইনি৷'' গত বছরের ৬ মে ঢাকা মহানগর গোয়েন্দা পুলিশ (ডিবি) তদন্ত শেষে খালেদা জিয়াসহ ৩৮ জনের বিরুদ্ধে বিশেষ ক্ষমতা আইনে অভিযোগ-পত্র দাখিল করে৷ তাতে খালেদা জিয়াসহ মোট ২৮ জনকে পলাতক দেখিয়ে গ্রেপ্তারি পরোয়ানা জারির আবেদন করে পুলিশ৷ যাত্রাবাড়ীতে বাসে বোমা হামলা, নাশকতা এবং হত্যার অভিযোগে পুলিশ পৃথক দু'টি অভিযোগ-পত্র আদালতে দাখিল করে৷ এ মামলা ছাড়াও খালেদা জিয়ার বিরুদ্ধে মোট ২০টি মামলা বিভিন্ন আদালতে বিচারাধীন রয়েছে৷ এসব মামলায় মাঝে মধ্যেই তিনি আদালতে হাজিরা দেন৷ ২০১৫ সালের ২৩ জানুয়ারি রাজধানীর যাত্রাবাড়ীর কাঠের পুল এলাকায় গ্লোরি পরিবহনের একটি বাসে পেট্রোল বোমা ছোড়া হলে অগ্নিদগ্ধ ও আহত হন অন্তত ৩০ জন৷ এর মধ্যে নূর আলম নামে এক ঠিকাদার চিকিৎসাধীন অবস্থায় মারাও যান৷ এ ঘটনায় যাত্রাবাড়ী থানার এসআই কেএম নুরুজ্জামান বাদী হয়ে মামলা দায়ের করেন৷ মামলায় বিএনপি চেয়ারপার্সনকে হুকুমের আসামি করা হয়৷ মামলা একটি হলেও দু'টি ধারায় পুলিশ আদালতে অভিযোগ-পত্র দাখিল করে৷ এর মধ্যে একটি হত্যার দায়ে শাস্তির দাবি করা হয় আর অন্যটি করা হয় বিশেষ ক্ষমতা আইনে৷ খালেদা জিয়ার আইনজীবী সানাউল্লাহ মিয়া বলেন যে, ঘটনার দিন খালেদা জিয়া পুলিশ দ্বারা অবরুদ্ধ ছিলেন৷ তাঁর বাড়িতে কাউকে ঢুকতে দেয়া হয়নি৷ তিনি সম্পূর্ণ রূপে নেতা-কর্মী থেকে বিচ্ছিন্ন ছিলেন৷ অর্থাৎ খালেদা জিয়াকে রাজনৈতিকভাবে হয়রানি করতেই এ মামলায় আসামি করা হয়েছে৷ আর পুলিশ তদন্ত শেষে তাঁকে পলাতক দেখিয়ে অভিযোগ-পত্র দিয়েছে৷ অথচ তিনি কোথায় আছেন, তা কিন্তু সবাই জানেন৷ এটা শুধু হয়রানির জন্য৷ এর আগে দু-দু'টি দুর্নীতি মামলার ধার্য তারিখে হাজির না হওয়ায় ঢাকার তিন নম্বর বিশেষ জজ আদালতের বিচারক আবু আহমেদ জমাদার গত বছরের ২৫ ফেব্রুয়ারি খালেদা জিয়ার জামিন বাতিল করে গ্রেপ্তারি পরোয়ানা জারি করেন৷ সরকার পক্ষের আইনজীবীরা জানান, এই মামলায় ৬০ কর্মদিবসে খালেদা জিয়া আদালতে হাজির হয়েছেন মাত্র সাতবার৷ তাঁর অনুপস্থিতির কারণে মামলাটি স্বাভাবিক গতিতে চলতে পারছে না৷ সে কারণেই ঐ গ্রেপ্তারি পরোয়ানা৷ বছর ঘুরে গেলেও সেই মামলায় গ্রেপ্তার হননি খালেদা জিয়া৷ পরে অবশ্য আদালত থেকে সেই মামলায় জামিন পান তিনি৷ আপনার কী মনে হয়? খালেদা জিয়া কি এবার আদালতে হাজির হয়ে জামিন নেবেন? জানান নীচের ঘরে৷",
  "manualKeyPhrases" : [ "খালেদা জিয়া", "রাজনৈতিক অবস্থা", "বোমা", "অভিযোগ-পত্র", "আব্দুর রশিদ", "গ্রেপ্তারি পরোয়ানা" ],
  "automaticKeyPhrases" : [ "" ]
}