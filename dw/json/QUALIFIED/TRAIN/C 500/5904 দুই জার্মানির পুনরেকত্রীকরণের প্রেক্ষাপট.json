{
  "docID" : 5904,
  "source" : "http://www.dw.com/",
  "lang" : "BN",
  "url" : "http://www.dw.com/bn/দুই-জার্মানির-পুনরেকত্রীকরণের-প্রেক্ষাপট/a-6058044",
  "title" : "দুই জার্মানির পুনরেকত্রীকরণের প্রেক্ষাপট",
  "date" : "02.10.2010",
  "writter" : "",
  "categories" : [ "পুনরএকত্রিত জার্মানি" ],
  "article" : "১৯৯০ সালের ৩রা অক্টোবরের রাত৷ বার্লিনে হাজার হাজার মানুষ জার্মানির পুনরেকত্রীকরণ উৎসবে মেতে উঠেছিলেন৷ কিন্তু এই ঘটনার মোড় অন্য দিকেও ঘুরতে পারতো৷ বার্লিনে রাইশসটাগ ভবনের উপরের রাতের আকাশে যখন আতশবাজির ফোয়ারা ছড়িয়ে পড়ল, তখন উপস্থিত প্রায় সবারই চোখে আবেগাশ্রু৷ তাঁরা এমন এক ঐতিহাসিক ঘটনার সাক্ষী হওয়ার সুযোগ পেলেন, যা শুধু জার্মানি নয়, ইউরোপের অন্যান্য দেশের মানুষও কখনো সম্ভব বলে মনে করেন নি৷ এক শান্তিপূর্ণ বিপ্লবের মাধ্যমে সাবেক পূর্ব জার্মানির জনগণ সমাজতান্ত্রিক ব্যবস্থা ভেঙে ফেলে শাসকদের ক্ষমতা থেকে তাড়িয়ে দেয়৷ একটিও গুলি খরচ হয় নি, কোনোরকম হিংসাত্মক ঘটনা ঘটে নি, কারো কোনো ক্ষতি হয় নি৷ ১৯৯০ সালের ৩রা অক্টোবর জিডিআর বা জার্মান গণতান্ত্রিক প্রজাতন্ত্র ফেডারেল জার্মান প্রজাতন্ত্রের অংশ হয়ে যায়৷ জার্মানি আবার একটি রাষ্ট্র হিসেবে আত্মপ্রকাশ করে৷ তৎকালীন জার্মান প্রেসিডেন্ট রিশার্ড ফন ভাইৎসেকার সেদিন রাতে জার্মানির পুনরেকত্রীকরণের সঙ্গে ইউরোপীয় সমন্বয় প্রক্রিয়ার যোগসূত্র তুলে ধরেন৷ তিনি বলেন, ‘‘জার্মান হিসেবে আমরা আমাদের দায়িত্ব সম্পর্কে সচেতন৷ এক ঐক্যবদ্ধ ইউরোপের কাঠামোর মধ্যে থেকে আমরা বিশ্বশান্তির জন্য কাজ করতে চাই৷'' নিদ্রাহীন রজনী সেসময়ে চ্যান্সেলারের দপ্তরের দায়িত্বে ছিলেন রুডল্ফ সাইটার্স৷ চ্যান্সেলার হেলমুট কোল'এর বিশ্বস্ত সহযোগী হিসেবে প্রায় ১২ মাস ধরে অনেক গুরুত্বপূর্ণ ঘটনার সাক্ষী থেকেছেন তিনি৷ ৩রা অক্টোবর রাতে তিনিও ছিলেন বার্লিনে৷ রাতে তাঁরও ঘুম হয় নি৷ তিনি বলেন, ‘‘অনেক কথা মনে পড়ে যাচ্ছে৷ চেকোস্লোভাকিয়ার রাজধানী প্রাগে পশ্চিম জার্মান দূতাবাসের বাগানে যে পূর্ব জার্মান শরণার্থীরা আশ্রয় নিয়েছিলেন, তাদের পশ্চিমে যাবার অনুমতি যোগাড় করতে আসরে নেমেছিলেন পররাষ্ট্রমন্ত্রী হান্স ডিট্রিশ গেনশার৷ সেই আলোচনায় আমিও অংশ নিয়েছিলাম৷ জার্মান সংসদে আমি পুনরেকত্রীকরণ সম্পর্কে ভাষণ দিয়েছিলাম৷'' ৩২৯ দিনের খতিয়ান ১৯৮৯ সালের ৯ই নভেম্বর বার্লিন প্রাচীরের পতন থেকে ৩রা অক্টোবর পর্যন্ত ৩২৯ দিন ছিল গোটা প্রক্রিয়ার জন্য অত্যন্ত গুরুত্বপূর্ণ৷ দুই রাষ্ট্রের রাজনৈতিক নেতাদের নানা জটিল বিষয় নিয়ে আলোচনা করে অনেক সুদূরপ্রসারী সিদ্ধান্ত গ্রহণ করতে হয়েছিল৷ বিশেষ করে পূবের রাষ্ট্রীয় কাঠামোর আমূল পরিবর্তনের কাজ মোটেই সহজ ছিল না৷ কেন্দ্রীয় শাসিত সমাজতান্ত্রিক এক রাষ্ট্রব্যবস্থা লুপ্ত হয়ে সেজায়গায় স্থাপিত হলো ফেডারেল বিকেন্দ্রিক এক কাঠামো৷ পূর্বাঞ্চলে নতুন ৫টি রাজ্যের সীমানা রচনা করতে হয়েছে৷ পূবের মুদ্রার জায়গায় চালু হয়েছে পশ্চিমের ডয়চে মার্ক৷ এই প্রক্রিয়ায় কোনোরকম ঢিলেঢালা মনোভাব দেখানোর সুযোগ ছিল না৷ তৎকালীন সোভিয়েত প্রেসিডেন্ট মিখাইল গর্বাচভের কল্যাণে গোটা পূর্ব ইউরোপ জুড়ে ‘পেরেস্ত্রয়িকা' ও ‘গ্লাসনস্ত'এর যে আবহ তৈরি করেছিল, তার নিজস্ব চালিকা শক্তির গতি কমানোর কোনো উপায় ছিল না৷ আন্তর্জাতিক প্রেক্ষাপট পুনরেকত্রীকরণের বিষয়টি শুধু দুই জার্মানির রাজনৈতিক নেতাদের ইচ্ছার উপর নির্ভরশীল ছিল না৷ সাম্প্রতিক অতীতের অভিজ্ঞতার ভিত্তিতে ইউরোপের অনেক দেশে আবার এক পুনরেকত্রীত জার্মানিকে ঘিরে সন্দেহ ও আশঙ্কা দানা বাঁধছিল৷ তৎকালীন ব্রিটিশ প্রধানমন্ত্রী মার্গারেট থ্যাচার তো প্রায় বেঁকে বসেছিলেন৷ ফ্রান্সের প্রেসিডেন্ট ফ্রঁসোয়া মিতেরঁও একেবারে কোনো উৎসাহ দেখান নি৷ সোভিয়েত ইউনিয়নের জন্য বিষয়টি ছিল আরও গুরুত্বপূর্ণ৷ ওয়ারশ জোটের ভবিষ্যৎ ও ন্যাটোর প্রভাব-প্রতিপত্তি কী হবে, তা নিয়ে দুশ্চিন্তা দেখা দিয়েছিল৷ ইতিহাসের সেই সন্ধিক্ষণে ভাগ্যও জার্মানির সহায় হয়েছিল৷ সেসময়ে বিশ্বের অন্য কোনো প্রান্তে অন্য কোনো বড় ঘটনা আন্তর্জাতিক সমাজের মনোযোগ কেড়ে নেয় নি৷ ফলে বিশ্ব নেতারা ইউরোপের হৃদয়ের এই অবিশ্বাস্য পরিবর্তন আনার ক্ষেত্রে যথেষ্ট ইতিবাচক ভূমিকা পালন করেছেন৷ এর ঠিক পরেই ইরাকের কুয়াইত আক্রমণ প্রথম উপসাগরীয় যুদ্ধের সূত্রপাত ঘটায়৷ এই ঘটনা আগে ঘটলে জার্মানির পুনরেকত্রীকরণ প্রক্রিয়া অনেক জটিল ও অনিশ্চিত হয়ে উঠতে পারতো৷ লেখক: মাটিয়াস ফন হেলফেল্ড অনুবাদ: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "পুনরেকত্রীকরণ", "বার্লিন", "রিশার্ড ফন ভাইৎসেকার", "জার্মানি", "সমাজতান্ত্রিক ব্যবস্থা" ],
  "automaticKeyPhrases" : [ "" ]
}