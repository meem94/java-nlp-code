{
  "docID" : 5264,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্লাস্টিকের-পাইপ-গলিয়ে-আসবাবপত্র/a-18776004",
  "title" : "প্লাস্টিকের পাইপ গলিয়ে আসবাবপত্র",
  "date" : "12.10.2015",
  "writter" : "এলকে শোয়াব/এসবি",
  "categories" : [ "অন্বেষণ" ],
  "article" : "ফেলে দেওয়া বা অপ্রয়োজনীয় উপকরণ দিয়ে শিল্প সৃষ্টি বেশ বড় চ্যালেঞ্জ৷ এক ব্রিটিশ শিল্পী লাগামছাড়া কল্পনাশক্তি দিয়ে বস্তু গলিয়ে এমন অভিনব সৃষ্টি করে চলেছেন৷ সৃজনশীল সেই প্রক্রিয়া মাঝপথে ছেড়ে দিতেও তিনি প্রস্তুত৷ হার্ডওয়্যারের দোকান থেকে কেনা প্লাস্টিকের পাইপ এবং হেয়ার ড্রাইয়ার৷ লন্ডনের ডিজাইনার টম প্রাইস শুধু এই দু'টি জিনিসের সাহায্যে প্লাস্টিক গরম করে চেয়ার ডিজাইন করেন৷ প্রতিটি আসবাবই একটা এক্সপেরিমেন্ট৷ টম বলেন, ‘‘দৈনন্দিন জীবনে এ সব আমাদের ঘিরে রয়েছে, নানা কাজে সেগুলির ব্যবহার হয়৷ তাই আমরা সেগুলিকে তেমন পাত্তা দেই না৷ তার কিছু অংশ গলিয়ে মূল রূপ তুলে ধরলে অনেক অপরিচিত দিক চোখের সামনে এসে যায়৷ সেটা আমার জন্য সত্যি বিস্ময়কর৷'' যেমন পাইপ দিয়ে তৈরি হালকা চেয়ার৷ স্থাপত্যের মতো সেগুলি পারিপার্শ্বিকের উপর ছাপ রাখে৷ গলানো উপকরণ দিয়ে তৈরি এই সব আসবাবের দাম ১৫,০০০ ইউরো পর্যন্ত ছুঁতে পারে৷ টম প্রাইস নায়লনের দড়িও গলান৷ ব্রোঞ্জ অথবা ফয়েলও বাদ পড়ে না৷ টম বলেন, ‘‘একটি বস্তু তৈরি হলে আমার কাছে তা ‘ফুল স্টপ' হয়ে যায় না৷ অর্থাৎ কাজ মোটেই শেষ হয় না৷ কাজটাই প্রক্রিয়া৷ কাজ থেকে যা তৈরি হয়, সেটা পার্শ্ব প্রতিক্রিয়ার মতো, সেগুলি যেন ঠিকরে বেরিয়ে আসে৷ আবিষ্কারের এই আনন্দের মাত্রা আমি আরও বাড়িয়ে দিচ্ছি৷'' উপকরণের ক্ষেত্রে টম প্রাইস-এর বাছবিছার কম৷ নায়লনের দড়ি দিয়ে পেঁচানো বেলুন থেকে তিনি বাতাস বার করে নেন৷ তারপর তিনি গরম ধাতুর বাটির উপর সেই প্লাস্টিক গলিয়ে নেন৷ এভাবে আরামকেদারার আসনের ছাঁচ তৈরি হয়৷ দড়ির গিঁট কেমন হবে, তা নিয়ে তিনি মাথা ঘামান না৷ টম প্রাইস বলেন, ‘‘এমন কাকতালীয় অবস্থার প্রতি আমার আগ্রহের মূল কারণ হলো, আমি আসলে নির্দিষ্ট স্টাইল অথবা কাজের মধ্যে সচেতনভাবে কোনো বাঁধাধরা নান্দনিকতা থেকে পালাতে চেয়েছিলাম৷ বস্তুকে নিজের অবস্থায় ছেড়ে দিলে অনেক সিদ্ধান্ত আর নিতে হয় না, সিদ্ধান্ত নিতে আমার ভালো লাগে না৷'' টম প্রাইস লন্ডনে প্রথমে ভাস্কর্য, তারপর আসবাব ডিজাইন নিয়ে পড়াশোনা করেছেন৷ তাঁর তৈরি কেদারার মধ্যে তার প্রতিফলন দেখা যায়৷ এক একটি আসবাবপত্র একেবারে অনন্য৷ টম বলেন, ‘‘এই জিনিসটি তৈরি করতে অনেক সময় লেগেছিল৷ প্রায় ১০,০০০ কেবেল বাঁধা আছে৷ বল তৈরি করতে কয়েক সপ্তাহ সময় লেগেছে৷ প্রথমবার গলানোর কাজ খুব কঠিন ছিল৷ মনে হয়েছিল, সব ভুল হয়েছে, পণ্ডশ্রম হয়েছে৷ অন্য কোনো কাজের সময় এত ঝুঁকি নিতে হয়নি৷'' টম আপাতত বাতি নিয়ে মেতেছেন৷ একটি নন-স্টিকিং প্যানে মধ্যে তিনি প্লাস্টিক গলিয়েছেন৷ সেটি দেখতে তৈলাক্ত কাগজের মতো লাগছে৷ ফলে আলো কখনো জোরালো, কখনো বা টিমটিমে দেখতে লাগছে৷ তবে সব আইডিয়াই শেষ পর্যন্ত কার্যকর করেন না তিনি৷ টম বলেন, ‘‘কাজের মাঝখানে হাল ছেড়ে দেবার স্বাধীনতাও আমার ভালো লাগে৷ অনেক সময়ে আশা অনুযায়ী ইন্টারেস্টিং হয় না৷ তবে প্রকল্পের পেছনে কোনো কোম্পানি টাকা ঢাললে অবশ্য এমন সিদ্ধান্ত নেওয়া অনেক কঠিন হয়৷'' টম প্রাইস শিল্প ও ডিজাইনের মাঝের ক্ষেত্রে বিচরণ করেন৷ প্লাস্টিকের পাইপ থেকে তিনি গাছও তৈরি করেছেন৷ সেই ইনস্টলেশনের নাম ‘চেরি গার্ডেন'৷ গলানো বস্তু দিয়ে তৈরি অভিনব সেই জগত৷",
  "manualKeyPhrases" : [ "বস্তু", "হেয়ার ড্রাইয়ার", "আসবাব", "প্লাস্টিক", "পাইপ" ],
  "automaticKeyPhrases" : [ "" ]
}