{
  "docID" : 5056,
  "source" : "http://www.dw.com/",
  "lang" : "BN",
  "url" : "http://www.dw.com/bn/এক-তোতা-পাখির-অমর-প্রেমকাহিনি/a-16505374",
  "title" : "এক তোতা পাখির অমর প্রেমকাহিনি",
  "date" : "08.01.2013",
  "writter" : "",
  "categories" : [ "বিনোদন" ],
  "article" : "প্রেম কাকে বলে দেখিয়ে দিলো এক তোতা পাখি! সঙ্গী পাশে নেই বলে অনশন শুরু করে সে৷ শেষমেষ ঢাকার আদালতের আদেশ – হৃদয়বিদারক এ বিচ্ছেদের অবসান হোক৷ অবশেষে তা-ই হচ্ছে৷ প্রেমিকা ফিরে পাচ্ছে তার প্রেমকে৷ সত্যিই অবাক হবার মতো ঘটনা৷ মানুষে-মানুষে কত মারামারি, হানাহানি! প্রতিদিন কত খুন, রাহাজানি, ধর্ষণ, নির্যাতন-নিপীড়নের খবর! এরই মাঝে এক তোতাপাখির অবিশ্বাস্য প্রেমকাহিনি৷ পাখিটির নাম ‘প্রিন্সেস'৷ থাকে বেসরকারি এক চিড়িয়াখানায়৷ চিরিয়াখানার মালিক আব্দুল ওয়াদুদ সুদূর ব্রাজিল থেকে কিনে এনেছিলেন ওকে৷ ভাগ্যটা ভালো ওর৷ এখানে এসে পেয়ে যায় প্রাণসজনীর দেখা৷ সেলিম নামের এক ভদ্রলোক ভাড়া বাসায় উঠবেন, সেখানে তোতাপাখি রাখার সুব্যবস্থা নেই বলে আব্দুল ওয়াদুদের কাছে রেখে যান ছেলে তোতা প্রিন্সকে৷ ওভাবেই মিলে যায় প্রিন্স আর প্রিন্সেসের জুটি৷ জমে যায় তোতা-তোতানীর সংসার৷ ২০১১ সালের সেপ্টেম্বরে ছেলেমেয়েও হয় তিনটি৷ সব মিলিয়ে দারুণ সুখের সংসার৷ কিন্তু সে সুখে বাগড়া দেন প্রিন্সের মালিক সেলিম৷ নতুন বাড়িতে ওকে রাখার ব্যবস্থা আছে বলে প্রিন্সকে তাঁর চাই৷ প্রিন্স আর প্রিন্সেসের বিচ্ছেদ হোক ওয়াদুদ সেটা চাননি৷ কিন্তু সেলিম কথা শুনলে তো! জোর করে নিয়ে গেলেন প্রিন্সকে৷ সেদিন, অর্থাৎ গত ৩রা জানুয়ারি থেকে প্রিন্সেসের মুখে রা নেই, খাওয়া-দাওয়া নেই, ওর কাছে জীবন যেন অর্থহীন৷ কিন্তু এভাবে চললে তো বাঁচানোই যাবেনা প্রিন্সেসকে৷ বাধ্য হয়ে আদালতের স্মরণাপন্ন হন ওয়াদুদ৷ কাজ হয়েছে তাতে৷ ঢাকার এক ম্যাজিস্ট্রেট আদালত অবিলম্বে প্রিন্সের কাছে প্রিন্সেসকে নিয়ে যাওয়ার নির্দেশ দিয়েছেন৷ মানে প্রেমকাহিনি এখন সুন্দর সমাপ্তির দিকেই এগোচ্ছে৷ ঘটনাটি শুনে অনেকেই অবাক৷ কিন্তু প্রাণিবিজ্ঞানীরা বলছেন দক্ষিণ আমেরিকা অঞ্চলের এ ধরনের পাখিদের বেলায় এটা নাকি খুব স্বাভাবিক৷ সোনালি-নীল এই পাখিরা নাকি বহুগামী নয়৷ অর্থাৎ জীবনে এক প্রেম, এক সঙ্গীতে বিশ্বাসী ওরা৷ তাই সঙ্গী নেই মানে কিছুই নেই৷ একাকি জীবনের অভিসাপ থেকে মুক্তি পেতে না খেয়ে খেয়ে মরে যাওয়া নাকি ওদের জন্য একেবারেই বিচিত্র নয়! এসিবি/ডিজি (এএফপি)",
  "manualKeyPhrases" : [ "তোতা পাখি", "অনশন", "আদালত", "প্রেম", "প্রিন্স" ],
  "automaticKeyPhrases" : [ "" ]
}