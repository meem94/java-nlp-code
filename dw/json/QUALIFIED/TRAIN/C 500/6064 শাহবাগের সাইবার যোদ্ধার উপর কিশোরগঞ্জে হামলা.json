{
  "docID" : 6064,
  "source" : "http://www.dw.com/",
  "lang" : "BN",
  "url" : "http://www.dw.com/bn/শাহবাগের-সাইবার-যোদ্ধার-উপর-কিশোরগঞ্জে-হামলা/a-17102212",
  "title" : "শাহবাগের সাইবার যোদ্ধার উপর কিশোরগঞ্জে হামলা",
  "date" : "20.09.2013",
  "writter" : "",
  "categories" : [ "ব্লগওয়াচ" ],
  "article" : "‘‘শাহবাগে সাইবার যোদ্ধা’’ নামক একটি জনপ্রিয় ফেসবুক পাতার সাবেক এডমিনের উপর হামলা চালিয়েছে একদল দুর্বৃত্ত৷ এক ফেসবুক বার্তায় এই তথ্য জানিয়েছে পাতাটির কর্তৃপক্ষ৷ হামলার প্রতিবাদে আবারো সরব শাহবাগ৷ একাত্তরের যুদ্ধাপরাধীদের সর্বোচ্চ শাস্তির দাবিতে গত ফেব্রুয়ারি মাসে শাহবাগে শুরু হয় গণআন্দোলন৷ ব্লগারদের আহ্বানে আমজনতার সেই গণজাগরণ থেকে সৃষ্টি গণজাগরণ মঞ্চ৷ শাহবাগের এই আন্দোলনকে ঘিরে তৈরি হয় বেশ কয়েকটি ফেসবুক পাতা৷ সেগুলোর একটি ‘‘শাহবাগে সাইবার যোদ্ধা৷'' বৃহস্পতিবার ছবিসহ এক ফেসবুক বার্তায় ‘‘শাহবাগে সাইবার যোদ্ধা'' কর্তৃপক্ষ জানিয়েছে, ‘‘শাহবাগ আন্দোলনের প্রথম প্রহরের সঙ্গী ইমন আকন্দ গত সন্ধ্যায় জামায়াত শিবিরের হামলায় তাঁর নিজ এলাকা কিশোরগঞ্জে গুরুতর আহত হয়েছে৷ সাথে তাঁর আরো তিন জন বন্ধুও আহত হয়েছে৷'' ইমন আকন্দের উপর হামলার প্রতিবাদে শাহবাগে মশাল মিছিলেরও আয়োজন করা হয়৷ এই মিছিলের কিছু ছবি ফেসবুকে প্রকাশ করেছেন অনন্ত আহমেদ৷ তিনি লিখেছেন, ‘‘শাহবাগে সাইবার যুদ্ধ পেজ-এর অন্যতম এডমিন ‘‘ইমন আকন্দ''-এর উপর জামাত-শিবির এর নগ্ন আক্রমণের তীব্র নিন্দা জানাচ্ছি এবং দোষীদের দৃষ্টান্তমূলক শাস্তি দাবি করছি৷ এই ন্যাক্কারজনক হামলার প্রতিবাদে আজ শাহবাগ, প্রজন্ম চত্বর থেকে এক প্রতিবাদী মশাল মিছিল বের হয়, গণজাগরণ মঞ্চের মুখপাত্র ইমরান এইচ সরকার সহ সর্বস্তরের মানুষ এতে অংশগ্রহণ করে৷'' ব্লগার আরিফ জেবতিক তাৎক্ষণিক প্রতিক্রিয়ায় লিখেছেন, ‘‘পিসি থেকে ফেসবুকে ঢুকেই দুঃসংবাদটা চোখে পড়ল-শাহবাগে সাইবারযুদ্ধ পেজের সাবেক এডমিন, ছাত্রলীগ নেতা ইমনকে কিশোরগঞ্জে আজ হামলা করে গুরুতর আহত করেছে শিবিরের ***৷'' এই বিষয়ে অনলাইন পত্রিকা পরিবর্তন ডটকম লিখেছে, ‘‘কুখ্যাত রাজাকার কাদের মোল্লার প্রথম রায় ঘোষণার পর ৫ই ফেব্রুয়ারি যে কয়েকজন যোদ্ধা রাজপথে নেমে আন্দোলন করেছিলেন তাদের মধ্যে ইমন আকন্দ অন্যতম৷ শাহবাগে সাইবার যুদ্ধ পেজের অ্যাডমিনও ছিলেন ইমন৷'' সন্ত্রাসী হামলায় আহত ইমন আকন্দ বর্তমানে হাসপাতালে চিকিৎসাধীন রয়েছে৷ পরিবর্তন ডটকমকে তিনি বলেন, ‘‘শাহবাগের আন্দোলনে যোগ দেয়ার পর থেকেই আমাকে নানাভাবে হুমকি দিয়ে আসছিল শিবিরের কর্মীরা৷ আমি পিছপা হইনি, বাংলার মাটিতে সাম্প্রদায়িকতার কোনো স্থান নেই৷'' সংকলন: আরাফাতুল ইসলাম সম্পাদনা: দেবারতি গুহ",
  "manualKeyPhrases" : [ "হামলা", "ব্লগার", "শাহবাগে সাইবার যোদ্ধা", "ইমন আকন্দ", "শাহবাগ" ],
  "automaticKeyPhrases" : [ "" ]
}