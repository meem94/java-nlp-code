{
  "docID" : 5652,
  "source" : "http://www.dw.com/",
  "lang" : "BN",
  "url" : "http://www.dw.com/bn/ঢাকায়-দক্ষিণ-এশিয়ার-নারী-সাংসদদের-সম্মেলন/a-16082240",
  "title" : "ঢাকায় দক্ষিণ এশিয়ার নারী সাংসদদের সম্মেলন",
  "date" : "09.07.2012",
  "writter" : "",
  "categories" : [ "বিশ্ব" ],
  "article" : "সিদ্ধান্ত গ্রহণে নারীর অংশগ্রহণ নিশ্চিত করতে দক্ষিণ এশিয়ার নারী সাংসদদের নিয়ে ঢাকায় একটি সম্মেলন শুরু হয়েছে৷ বাংলাদেশসহ ভারত, পাকিস্তান, নেপাল, শ্রীলঙ্কা ও আফগানিস্তানের বেশ কয়েকজন সাংসদ সম্মেলনে যোগ দিয়েছেন৷ উন্নয়ন প্রক্রিয়ায় নারী নেতৃত্বের অংশগ্রহণ বাড়ানোর লক্ষ্য নিয়ে দক্ষিণ এশিয়ার নারী সংসদ সদস্যদের নিয়ে রবিবার ঢাকায় একটি সম্মেলন শুরু হয়েছে৷ জাতীয় সংসদ উপনেতা সৈয়দা সাজেদা চৌধুরী সম্মেলনের উদ্বোধন করে বলেন, ‘‘দক্ষিণ এশিয়ায় নারীর রাজনৈতিক ক্ষমতায়নে বাংলাদেশ অগ্রদূত ভূমিকা পালন করেছে৷ রাজনীতিতে নারী নেতৃত্বের ক্ষেত্রে বিশ্বে বাংলাদেশের অবস্থান ১১তম৷'' রাজধানীর একটি পাঁচ তারকা হোটেলে চারদিন ব্যাপী অনুষ্ঠিত এই সম্মেলনে সাজেদা চৌধুরী আরও বলেন, ‘‘আমাদের ৬৯ জন নারী সংসদ সদস্য, যা সংসদের ২০ শতাংশ৷ ১৯৭০ সালে জাতীয় পরিষদ নির্বাচনে সাতজন নারীর বিজয়ী হওয়ার মাধ্যমে এর যাত্রা শুরু হয়৷'' সম্মেলনের পৃষ্ঠপোষকতায় রয়েছে ইউকেএআইডি ও ইউএসএআইডি৷ আর আয়োজন করেছে এশিয়া ফাউন্ডেশন৷ স্বাগত বক্তব্য রাখেন বাংলাদেশের জাতীয় সংসদের সচিব মাহফুজুর রহমান৷ সম্মেলনের বিশেষ অতিথি হিসেবে বক্তব্য রাখেন কৃষিমন্ত্রী মতিয়া চৌধুরী৷ এশিয়া ফাউন্ডেশনের নির্বাহী ভাইস প্রেসিডেন্ট সুজান সিসকেল ও ভারপ্রাপ্ত ব্রিটিশ হাইকমিশনার নিক ল বক্তব্য রাখেন৷ দক্ষিণ এশিয়ার মধ্যে বাংলাদেশে ৬০ জন এবং ভারত, পাকিস্তান, নেপাল, শ্রীলঙ্কা ও আফগানিস্তান থেকে ৪০ জন নারী সংসদ সদস্য সম্মেলনে যোগ দিয়েছেন৷ সম্মেলনের উদ্বোধনী অনুষ্ঠানে ঢাকায় মার্কিন দূতবাসের চার্জ দি অ্যাফেয়ার্স নিক ডিন বলেন, এ সম্মেলনের আলোচনার প্রধান ক্ষেত্র হচ্ছে শান্তি, উন্নতি ও গণতন্ত্র৷ এ সম্মেলনে অংশগ্রহণকারীরা নিজেদের অভিজ্ঞতা বিনিময় করতে পারবেন৷ তিনি বলেন, ‘‘যুক্তরাষ্ট্রের পার্লামেন্টের ২২ শতাংশ নারী সংসদ সদস্য৷ এছাড়া আলজেরিয়ার ৩০ শতাংশ, উগান্ডার ৫৬ শতাংশ রয়েছে৷ সম্মেলনে পর্যবেক্ষক হিসেবে উপস্থিত রয়েছেন উগান্ডা, ভারত, যুক্তরাষ্ট্রের প্রতিনিধিরা৷'' সম্মেলনে আফগানিস্তান থেকে যোগ দিয়েছেন দেশটির সংসদ সদস্য শুকরাইয়া বারাকজাই৷ তিনি আফগানিস্তানে আয়না-ই-জান নামের সাপ্তাহিক পত্রিকা প্রকাশ করেন৷ এতে নারীর অধিকার বিষয়ে বিভিন্ন সংবাদ প্রকাশ করা হয়৷ তিনি ২০০৪ সালে প্রথম বারের মতো নিম্নকক্ষ পার্লামেন্টের সংসদ সদস্য নির্বাচিত হন৷ প্রতিবেদন: সমীর কুমার দে, ঢাকা সম্পাদনা: আরাফাতুল ইসলাম",
  "manualKeyPhrases" : [ "সাংসদদের", "এশিয়ার", "সম্মেলন", "ঢাকায়", "দক্ষিণ", "নারী" ],
  "automaticKeyPhrases" : [ "" ]
}