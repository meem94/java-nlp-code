{
  "docID" : 5570,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেসিকে-ফেলে-রোনাল্ডোই-হতে-পারেন-সেরা/a-17355764",
  "title" : "মেসিকে ফেলে রোনাল্ডোই হতে পারেন সেরা",
  "date" : "12.01.2014",
  "writter" : "",
  "categories" : [ "খেলাধুলা" ],
  "article" : "ক্রিস্টিয়ানো রোনাল্ডো ফিফা বর্ষসেরা ফুটবলার হয়েছিলেন সেই ২০০৮ সালে৷ তারপর থেকে শুধু লিওনেল মেসির জয়জয়কার৷ তবে সোমবারের পুরস্কার বিতরণী অনুষ্ঠানে সেরা হিসেবে রোনাল্ডোর নাম ঘোষণার সম্ভাবনাই বেশি৷ ২০০৮ সালে ক্যারিয়ারে প্রথম এবং একটিবারের মতো ফিফা বর্ষসেরা ফুটবলার হওয়ার সময় রোনাল্ডো ছিলেন ম্যানচেস্টার ইউনাইটেডে৷ কিন্তু তারপর ইংল্যান্ড থেকে বিশ্বের সবচেয়ে দামি ফুটবলার হয়ে স্পেনে গেলেন রেয়াল মাদ্রিদের হয়ে খেলতে, সঙ্গে সঙ্গেই শুরু হয়ে গেল বার্সেলোনার হয়ে মেসির জ্বলে ওঠা৷ আর্জেন্টাইন তারকার সে এমনই এক দাপটের সময় যে পরের তিন বারের প্রত্যেকবারই বর্ষসেরা ফুটবলার তিনি৷ রোনাল্ডো যে রেয়ালে খুব অনুজ্জ্বল ছিলেন তা কিন্তু নয়, দলকে চূড়ান্ত সাফল্য এনে দেয়ার বেলায়ই শুধু মেসির ধারে কাছে যেতে পারেননি! এরই মাঝে ফিফা বর্ষসেরা পুরস্কারের নাম বদলেছে৷ ২০১০ সাল থেকে পুরস্কারটি দেয়া হচ্ছে ‘বালঁ দর' বা ‘গোল্ডেন বল' নামে৷ সোমবার জাঁকজমকপূর্ণ এক অনুষ্ঠানে ঘোষণা করা হবে ২০১৩ সালের সেরা ফুটবলারের নাম৷ এবার কিন্তু মেসির চেয়ে রোনাল্ডো এগিয়ে৷ এমনিতে বছর শেষে খোলা হয় খেরো খাতা৷ খতিয়ে দেখে আন্তর্জাতিক ফুটবল দলের কোচ, খেলোয়াড় এবং সাংবাদিকদের ভোটে নির্বাচিত হন সেরা খেলোয়াড়৷ এবার বিশ্বকাপ বাছাই পর্ব শেষ না হওয়া পর্যন্ত সবার পারফরম্যান্সকে বিবেচনায় আসবে৷ মূলত এ কারণেই মেসিকে খানিকটা ম্লান করতে পেরেছেন রোনাল্ডো৷ গত বছর স্প্যানিশ লিগে মেসি করেছেন ৪৬ গোল৷ বিপরীতে রোনাল্ডোর গোল সংখ্যা ৩৪৷ কিন্তু বিশ্বকাপ বাছাই পর্বের প্লে-অফে সুইডেনের বিপক্ষে অসাধারণ এক জয় এনে দেন রোনাল্ডো৷ ৪-২ গোল পার্থক্যে জেতা ম্যাচ দুটিতে পর্তুগালের হয়ে সবগুলো গোলই করেছিলেন তিনি৷ সেই ম্যাচের পর থেকে আর ফিরে তাকাননি৷ মাঠে প্রতিপক্ষ শিবিরে ত্রাস ছড়ান প্রায় নিয়মিতই৷ নয় গোল করায় চ্যাম্পিয়ন্স লিগের স্কোরারদের মধ্যে রোনাল্ডোই এখন সবার ওপরে৷ অন্যদিকে মেসি লড়ছেন ইনজুরির সঙ্গে৷ তাই এবারের গোল্ডেন বলের পুরস্কার রোনাল্ডোর হাতে না ওঠার তেমন কোনো কারণই দেখছেন না বিশেষজ্ঞরা৷ সংবাদমাধ্যমের বিশ্লেষণেও পর্তুগিজ ফরোয়ার্ডই এগিয়ে৷ ক্রীড়া দৈনিক মার্কা লিখেছে, ‘‘২০১৩ রোনাল্ডোর ক্যারিয়ারের সেরা বছর৷ এ কারণে গোল্ডেন বল ওরই প্রাপ্য৷'' কিন্তু রোনাল্ডোর মনে যেন এখনো কিছুটা সংশয়৷ কয়েক দিন আগে তিনি বলেছেন, এ বছর কি আমি গোল্ডেন বল জেতার উপযুক্ত? সম্ভবত, হ্যাঁ৷ গত বছর বা দু'বছর আগে যতটা উপযুক্ত ছিলাম, ততটাই উপযুক্ত আমি৷ আমি সব সময়ই জিততে ভালোবাসি৷ তবে এটাও জানি, জেতাটা পুরোপুরি আমার ওপর নির্ভর করে না৷'' গোল্ডেন বল জেতার দৌড়ে অবশ্য বায়ার্ন মিউনিখকে গত মৌসুমে বলতে গেলে সব সাফল্যই এনে দেয়া ফ্রাংক রিবেরিও আছেন৷ ফরাসি এই ফরোয়ার্ডের হাতে পুরস্কারটা উঠলে সেটাকে হয়ত চমক বলবেন অনেকেই৷ এসিবি/ডিজি (ডিপিএ, রয়টার্স)",
  "manualKeyPhrases" : [ "রোনাল্ডো", "ফুটবলার", "বর্ষসেরা", "মেসি", "সেরা", "ফিফা", "ফুটবল" ],
  "automaticKeyPhrases" : [ "" ]
}