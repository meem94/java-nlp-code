{
  "docID" : 6131,
  "source" : "http://www.dw.com/",
  "lang" : "BN",
  "url" : "http://www.dw.com/bn/সমঝোতা-হলে-তফসিল-পুনর্নির্ধারণ-করা-যাবে/a-17255112",
  "title" : "‘সমঝোতা হলে তফসিল পুনর্নির্ধারণ করা যাবে’",
  "date" : "26.11.2013",
  "writter" : "হারুন উর রশীদ স্বপন, ঢাকা",
  "categories" : [ "বিশ্ব" ],
  "article" : "বিএনপির নেতৃত্বে বিরোধী ১৮ দলের ৪৮ ঘণ্টার অবরোধের প্রথম দিনে দেশের চারটি জেলায় সহিংসতায় চারজন নিহত হয়েছেন৷ ককটেল বিস্ফোরণের ঘটনা ঘটেছে সারাদেশে৷ ওদিকে বিরোধী দল ২৪ ঘণ্টার মধ্যে নির্বাচনের তফসিল প্রত্যাহার করতে বলেছে৷ বিরোধী দলের রাজপথ, নৌপথ এবং রেলপথ অবরোধের প্রথম দিন, মঙ্গলবার, সাতক্ষীরায় যুবলীগ নেতা মাহমুদ হাসান বাবু নিহত হন পিকেটারদের লাঠিপেটায়৷ তিনি মটর সাইকেল করে যাওয়ার সময় পিকেটাররা তাঁকে লাঠিপেটা করলে তিনি নিহত হন৷ কুমিল্লার লাকসামে জামায়াত-শিবিরের সঙ্গে পুলিশের সংঘর্ষে বাচ্চু মিয়া নামে একজন রিকশা চালক গুলিবিদ্ধ হয়ে নিহত হন৷ এছাড়া, সিরাজগঞ্জে বিএনপির সঙ্গে পুলিশের সংঘর্ষে লোকমান হোসেন নামে এক পথচারী নিহত হয়েছেন বলে প্রকাশ৷ জানা গেছে, টিয়ার শেল তাঁর বুকে আঘাত করলে তিনি নিহত হন৷ এদিকে বিকেলে বগুড়ায় বিএনপি এবং পুলিশের মধ্যে সংঘর্ষে অজ্ঞাত পরিচয় আরো একজন নিহত হওয়ার খবর পাওয়া গেছে৷ এছাড়া দেশের বিভিন্ন স্থানে সংঘর্ষ এবং নাশকতার ঘটনা ঘটেছে৷ তবে সবচেয়ে বেশি নাশকতার শিকার হয়েছে রেল যোগাযোগ৷ রেলগাড়িতে আগুন দেয়া ছাড়াও, দেশের বিভিন্ন স্থানে রেললাইন উপড়ে ফেলার খবর পাওয়া গেছে৷ হামলা করা হয়েছে বিভিন্ন রেল স্টেশনে৷ ময়মনসিংহ, ব্রাহ্মনবাড়িয়া, লালমনিরহাট ও গাজিপুরে এ ধরনের নাশকতার ঘটনা ঘটেছে বলে জানিয়েছে পুলিশ৷ শধু তাই নয়, বগুড়া, ফেনী এবং চুয়াডাঙ্গার উপজেলা নির্বাচন অফিসে আগুন দেয়া হয়েছে বলেও জানা গেছে৷ বিএনপির যুগ্ম সম্পাদক রহুল কবির রিজভী অবরোধ সফল হয়েছে বলে দাবি করেছেন৷ তিনি আগামী ২৪ ঘণ্টার মধ্যে নির্বাচনের তফসিল প্রত্যাহারের দাবি জানিয়েছেন৷ নয়ত কঠোর আন্দোলনের মাধ্যমে তফসিল প্রত্যাহারে বাধ্য করা হবে বলে জানিয়েছেন তিনি৷ তিনি বলেন, কোনোভাবেই একতরফা নির্বাচন হতে দেয়া হবে না৷ নির্বাচন হবে নির্দলীয় নিরপেক্ষ সরকারের অধীনে৷ ওদিকে নির্বাচনকালীন মন্ত্রিসভার সদস্য তোফায়েল আহেমেদ বলেছেন, আন্দোলনের নামে নাশকতা করে নির্বাচন বন্ধ করা যাবে না৷ তিনি বলেন, এখনো সময় আছে৷ তাই চাইলে, বিরোধী দল এখনও নাশকতা ছেড়ে নির্বাচনে অংশ নিতে পারে৷ তবে নির্ধারিত সময়েই নির্বাচন হবে বলে জানিয়েছেন তিনি৷ অন্যদিকে প্রধান নির্বাচন কমিশনার কাজী রকিবউদ্দিন আহমদ বলেছেন, পরিস্থিতি বিবেচনা করে নির্ধারিত সময়ের আগেই নির্বাচনের জন্য সেনাবাহিনী মোতায়েন করা হতে পারে৷ তিনি আবারো সব দলকে নির্বাচনে অংশ নেয়ার আহ্বান জানিয়ে বলেন, রজনৈতিক সমঝোতা হলে নির্বাচনের তফসিল পুনর্নির্ধারণ করা হতে পারে৷",
  "manualKeyPhrases" : [ "তফসিল", "বিএনপি", "অবরোধ", "সমঝোতা", "নিহত", "পুনর্নির্ধারণ" ],
  "automaticKeyPhrases" : [ "" ]
}