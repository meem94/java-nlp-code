{
  "docID" : 5884,
  "source" : "http://www.dw.com/",
  "lang" : "BN",
  "url" : "http://www.dw.com/bn/বুন্ডেসলিগায়-খেলোয়াড়-কেনাবেচা/a-16183587",
  "title" : "বুন্ডেসলিগায় খেলোয়াড় কেনাবেচা",
  "date" : "22.08.2012",
  "writter" : "",
  "categories" : [ "খেলাধুলা" ],
  "article" : "ইউরোপের অন্যান্য দেশের তুলনায় জার্মানির বুন্ডেসলিগা একটু গরিবই বলতে হয়৷ কারণ এখানে মিলিয়ন মিলিয়ন ইউরোর ছড়াছড়ি দেখা যায় না তেমন একটা৷ তবে তাই বলে যে দামি খেলোয়াড় নেই, তা কিন্তু নয়৷ এই যেমন মার্কো রয়েসের কথাই ধরুন৷ তরুণ এই মিডফিল্ডারের ওপর এবার বুন্ডেসলিগার স্পটলাইটটা ধরা আছে৷ এবারের লিগের সবচেয়ে বেশি ‘ট্রান্সফার ফি' জার্মান জাতীয় দলের খেলোয়াড় রয়েসের৷ বোরুসিয়া ম্যোনশেনগ্লাডবাখের এই খেলোয়াড়কে দলে ভেড়াতে ১৭ মিলিয়ন ইউরো খরচ করেছে বোরুসিয়া ডর্টমুন্ড৷ টানা দুইবার লিগ টাইটেল জিতেছে ডর্টমুন্ড৷ তাই এখন তাদের পকেটও বেশ গরম৷ লিগ টাইটেল ধরে রাখতে তাই উঠতি সেরা খেলোয়াড়কেই কিনে নিলো ইয়ুর্গেন ক্লপের দল৷ তবে এত বড় খরচ কিন্তু তারা আবার অন্যদিকে পুষিয়েও নিয়েছে৷ দলের অন্যতম খেলোয়াড় জাপানের শিনজি কাগাওয়া এবার পাড়ি দিয়েছেন ইংলিশ ক্লাব ম্যানচেস্টার ইউনাইটেডে৷ আর তাঁকে কিনতে ডর্টমুন্ডকে ১৫ মিলিয়ন ইউরো দিতে হয়েছে ম্যান ইউকে৷ এদিকে এবার যে কোনোভাবে লিগ শিরোপা পেতে চায় বায়ার্ন মিউনিখ৷ দলে আছে রিবেরি আর রবেনের মতো স্টার খেলোয়াড়৷ তার সঙ্গে এবার বাজেল থেকে সাড়ে ১১ মিলিয়নেরও বেশি ইউরো খরচ করে তারা নিয়ে এসেছে সুইস খেলোয়াড় জেরদান শাকিরিকে৷ আর তার চেয়েও বেশি খরচ করেছে তারা ক্রোয়েশিয়ার খেলোয়াড় মারিও মান্ডজুকিচকে কিনতে৷ ভোল্ফসবুর্গের এই খেলোয়াড়কে তারা কিনেছে ১৩ মিলিয়ন ইউরো দিয়ে৷ পয়সা খরচের দিক থেকে বরাবরই বুন্ডেসলিগায় সবার চেয়ে এগিয়ে থাকে বায়ার্ন মিউনিখ৷ এবারও তার ব্যতিক্রম নয়৷ ওদিকে জার্মান তারকা মিশায়েল বালাক এবার আর খেলছেন না বায়ার লেভারকুজেনে৷ গত কয়েকটি মৌসুম এখানে কাটানোর পর, আর তাঁকে রাখছে না লেভারকুজেন৷ তবে বালাকের নতুন ঠিকানা কোথায় - সেটি এখনও জানা যায় নি৷ বুন্ডেসলিগার আরেক তারকা স্প্যানিশ জাতীয় দলের সাবেক অধিনায়ক রাউলও শালকে ছাড়ছেন৷ তাঁর নতুন ঠিকানা হচ্ছে কাতারের ক্লাব আল সাদ৷ আরআই / ডিজি (ডিপিএ)",
  "manualKeyPhrases" : [ "বায়ার্ন", "খেলোয়াড়", "ডর্টমুন্ড", "মিউনিখ", "বুন্ডেসলিগা" ],
  "automaticKeyPhrases" : [ "" ]
}