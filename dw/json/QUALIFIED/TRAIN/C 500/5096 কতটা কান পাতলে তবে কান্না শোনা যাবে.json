{
  "docID" : 5096,
  "source" : "http://www.dw.com/",
  "lang" : "BN",
  "url" : "http://www.dw.com/bn/কতটা-কান-পাতলে-তবে-কান্না-শোনা-যাবে/a-18606200",
  "title" : "কতটা কান পাতলে তবে কান্না শোনা যাবে?",
  "date" : "24.07.2015",
  "writter" : "আশীষ চক্রবর্ত্তী",
  "categories" : [ "ব্লগ" ],
  "article" : "হাসিমুখে বাড়ি ফিরতেই রাজপথে নেমেছেন৷ সবাই মিলে ঈদ করবেন – সে আশা পূরণ হয়নি৷ ১৩'শ সংসারে এখনো অভাব, অনিশ্চয়তা, আতঙ্ক৷ এরই মাঝে কেউ গেছেন হাসপাতালে, কারো স্বামী বলেছে, ‘ট্যাকা না পাইলে তালাক৷' কে কবে শুনবে তাঁদের কান্না? ঈদ মানেই আনন্দ, তবে সে আনন্দ যেন সবার জন্য নয়৷ বিশেষ করে তৈরি পোশাক শিল্প শ্রমিকদের বড় একটা অংশের জন্য প্রতি বছরই ঈদ আসে প্রতারিত হবার শঙ্কা নিয়ে৷ পাওনা বেতন-বোনাস যথানিয়মে তাঁদের হাতে আসে না৷ আন্দোলনে নামতে হয়৷ দাবি আদায়ে যত দেরি ক্ষোভ তত বাড়ে৷ রাস্তায় মিছিল এবং এক পর্যায়ে ক্ষোভে ভাঙচুরে নেমে পুলিশের লাঠিচার্জ, গ্রেপ্তার, নির্যাতনই জোটে তাঁদের৷ গেল ঈদ-উল-ফিতরে সার্বিক পরিস্থিতি আগের কয়েক বছরের তুলনায় ভালোই ছিল৷ বিজিএমইএ জানিয়েছে, একটি ছাড়া সব পোশাক কারখানার শ্রমিকদের বেতন-বোনাস ঈদের আগেই পরিশোধ করা হয়েছে৷ এই ‘সব' কি সত্যিকারের ‘সব'? কাজির অনেক গরুই কিন্তু কিতাবে থাকে, গোয়ালে নয়! কিছু কারখানায় ঈদের আগে বেতন-বোনাস একেবারেই দেয়নি, কোনো কোনোটিতে আংশিক পাওনা পরিশোধ করা হয়েছে – এমন খবরও কিন্তু সংবাদমাধ্যমে এসেছে৷ তবে ঈদের আগে প্রায় সব কারখানায় বেতন-বোনাস হওয়াটাও খুব ভালো খবর৷ প্রতি বছর তো এইটুকুও সহজে হয় না৷ স্বস্তি পাওয়া যেত, সোয়ান গার্মেন্টসের সমস্যার একটা সমাধান হলে৷ কিন্তু এ ব্যাপারে বিজেএমইএ ‘শ্রম মন্ত্রনালয় দায়িত্ব নিয়েছে' জানিয়েই খালাস৷ শ্রম মন্ত্রণালয় সমাধানের উপায় বের করতে কমিটি গঠন করেছে৷ মন্ত্রণালয় ওই কমিটি গঠনের বাইরে খুব তাড়াতাড়ি শ্রমিকদের কষ্ট লাঘব করার জন্য আর কিছু করেছেন বলে জানা যায়নি৷ ফলে এতগুলো মানুষের ঈদ কেটেছে রাস্তায়৷ এখনো তাঁদের দিন কাটে রাজপথে আর রাত প্রেস ক্লাবের অদূরের মুক্তিভবনে৷ আন্দোলনরত কর্মীদের ঈদে বাড়ি যাওয়া হয়নি৷ লাগাতার আন্দোলনের ধকল সইতে না পেরে অসুস্থ হয়ে কেউ কেউ গিয়েছেন হাসপাতালে৷ কারো কারো জন্য ঘরে ফেরার পথও প্রায় বন্ধ৷ মনি বেগমকে তাঁর স্বামী ইতিমধ্যে জানিয়ে দিয়েছেন, ‘‘ট্যাকা পাস না, ঘরে উঠিস না, তোরে তালাক দিমু৷'' এ সব খবর পত্রিকা খুললেই পড়া যাচ্ছে, টেলিভিশনে দেখা যাচ্ছে৷ অনলাইনে বিদেশের অনেক গুরুত্বপূর্ণ প্রতিষ্ঠানের প্রতিক্রিয়াও উঠে এসেছে গত কয়েকদিনে৷ সোয়ান গার্মেন্টসের মালিক মারা গেছেন৷ সে কারণে তো নেহায়েত মগের মুল্লুক না হলে কারখানা হুট করে চারমাস কেউ নাকে তেল দিয়ে ঘুমাতে পারে না৷ ‘মালিকবিহীন' সোয়ান গার্মেন্টস কর্তৃপক্ষ তা-ই করছে৷ অথচ সব জরুরি অবস্থায় সমাধানেরও জরুরি উপায় থাকে, উপায় বের করতে হয়৷ গত এপ্রিল থেকে কারো তরফেই এমন কোনো উদ্যোগ দেখা যায়নি৷ শ্রম মন্ত্রণালয় দেখিয়ে বিজেএমই-র দায়িত্ব শেষ৷ শ্রম মন্ত্রণালয় একটা কমিটি গঠনের বাইরে কিছু করে থাকলেও তা দৃশ্যমান নয়, বোধগম্য নয়৷ এদিকে আমরা দেখছি, সোয়ান গার্মেন্টসের কর্মীদের কথা দেশের সীমানা ছাড়িয়ে বহুদূর চলে এসেছে৷ ‘ক্লিন ক্লথ ক্যাম্পেইন' জার্মানির সর্বস্তরের পোশাক ক্রেতাকে সংবাদ বিজ্ঞপ্তির মাধ্যমে সোয়ান গার্মেন্টসের কর্মীদের দুর্ভোগের কথা জানিয়েছে৷ সোয়ানের অন্যতম ক্রেতা, জার্মানির চেইন স্টোর আল্ডির সামনে সমাবেশ করে মনি বেগম, মিনতিদের ন্যয্য দাবির প্রতি সমর্থন জানানো হচ্ছে৷ ওয়ার্ল্ড ট্রেড ইউনিয়ন সেন্টারও তাঁদের সঙ্গে সংহতি প্রকাশ করেছে৷ কিন্তু শ্রমমন্ত্রী বা সরকারের অন্য কোনো দায়িত্বশীল একবারের জন্যও যাননি প্রেস ক্লাব বা মুক্তি ভবনে৷ তাঁরা কি স্লোগান, মিছিল, কান্না কিছুই শুনতে পান না? কান পাতলেই তো শোনা যায়, চোখ মেললেই দেখা যায়!",
  "manualKeyPhrases" : [ "কারখানা", "বেতন", "বোনাস", "বিজেএমইএ", "গার্মেন্টস", "পোশাক", "সোয়ান", "ঈদ" ],
  "automaticKeyPhrases" : [ "" ]
}