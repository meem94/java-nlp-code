{
  "docID" : 486,
  "source" : "http://www.dw.com/",
  "lang" : "BN",
  "url" : "http://www.dw.com/bn/খামারবাড়ি-থেকে-বসতবাড়ি/a-19136981",
  "title" : "খামারবাড়ি থেকে বসতবাড়ি",
  "date" : "24.03.2016",
  "writter" : "মিশায়েল কাডেরাইট/এসি",
  "categories" : [ "অন্বেষণ" ],
  "article" : "একটা পুরনো, ভাঙাচোরা খামারবাড়িকে সারিয়ে, মেরামত করে, সাজিয়ে-গুছিয়ে একটা অপরূপ বসতবাড়ি করে তোলার কথা ভাবতে পারেন? ফাবিও মরোনি সে'ভাবেই গড়ে তুলেছেন তাঁর স্বপ্নপুরী৷ তৈরির কাজ শেষ হয় ২০০১ সালে, জানালেন বাড়ির মালিক ফাবিও মরোনি, পেশায় ব্যবসায়ী৷ ফাবিও সকলকে আপ্যায়ন করলেন, ‘‘আসুন, আসুন, সকলকে স্বাগতম৷ এটা হলো আমাদের বসতবাড়ি, যেখানে আমরা থাকি৷ ২০ বছর আগেও এটা ছিল একটা খামারবাড়ি৷ যেখানে আমরা ছেলে বসে আছে, সেই জায়গাটা ছিল আসলে রান্নার ঘর আর খড় রাখার জায়গা৷ চাষিরা এসে এখানে কাজ করতো৷'' খামারবাড়িটা কেনার পর তার খোলনলচে বদলাতে তিন বছর সময় লেগে যায়৷ এককালে যেটা ছিল কিনা গোয়ালঘর, আজকে সেটা একটা পরিষ্কার-পরিচ্ছন্ন, আলো-ঝলমলে বসবার ঘর৷ বাড়ি মাঝের একটি সিঁড়ি দিয়ে তিনটি তলায় যাওয়া-আসা করা যায়৷ বীচ গাছের কাঠ দিয়ে তৈরি সিঁড়িটা ডিজাইন করেছেন সুইজারল্যান্ডের স্থপতি রিকার্ডো ব্লুমার৷ ফাবিও জানালেন, ‘‘ল্যামিনেটেড হার্ডউড দিয়ে এ ধরনের কাঠামো সৃষ্টির আইডিয়াটা আসে ব্লুমারের মাথায়৷ একদিকে এই কাঠামো সিঁড়ির ওজন বইছে, অন্যদিকে তা ছাদের খিলান হিসেবেও কাজ করছে৷'' দোতলার বসবার ঘরটায় ফায়ারপ্লেস আর কাঠের মেঝে পাওয়া যাবে৷ জায়গাটা ফাবিও মরোনি ও তাঁর স্ত্রী ভেরোনিকার খুবই প্রিয়৷ তিনতলায় ঠিক ছাদের নীচেই শোবার ঘর আর বাড়ির মোট চারটি স্নানের ঘরের মধ্যে দু'টি৷ ফাবিও বললেন, ‘‘সামনেটা পুরোপুরি কাচের হওয়ায় মনে হয়, যেন বাইরেই বসে আছি, ভিতরে নয়৷ বাইরের দিকে তাকালে চারিদিকের দৃশ্য উপভোগ করা যায়, এমনকি শীতকালেও৷ বাড়ির ভিতরে বসলে মনে হয়, যেন বাইরে বসে আছি৷''",
  "manualKeyPhrases" : [ "মেরামত", "সারিয়ে", "ফাবিও মরোনি", "অপরূপ", "বসতবাড়ি" ],
  "automaticKeyPhrases" : [ "" ]
}