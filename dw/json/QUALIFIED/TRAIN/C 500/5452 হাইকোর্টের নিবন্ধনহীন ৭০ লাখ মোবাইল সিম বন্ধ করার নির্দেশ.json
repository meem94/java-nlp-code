{
  "docID" : 5452,
  "source" : "http://www.dw.com/",
  "lang" : "BN",
  "url" : "http://www.dw.com/bn/হাইকোর্টের-নিবন্ধনহীন-৭০-লাখ-মোবাইল-সিম-বন্ধ-করার-নির্দেশ/a-17534757",
  "title" : "হাইকোর্টের নিবন্ধনহীন ৭০ লাখ মোবাইল সিম বন্ধ করার নির্দেশ",
  "date" : "01.04.2014",
  "writter" : "হারুন উর রশীদ স্বপন",
  "categories" : [ "বিশ্ব" ],
  "article" : "সর্বশেষ তথ্য অনুযায়ী বাংলাদেশে এখন মোবাইল ফোনের গ্রাহক প্রায় সাড়ে ১০ কোটি৷ এর মধ্যে কমপক্ষে ৭০ লাখ মোবাইল ফোনের সিমের কোনো নিবন্ধন নেই৷ তাই অপরাধ দমনে নিবন্ধনহীন সিম বন্ধ করে দেয়ার নির্দেশ দিয়েছে হাইকোর্ট৷ নিবন্ধনহীন সিম কার্ড বন্ধের নির্দেশনা চেয়ে গত মাসে হাইকোর্টে রিট করেন আইনজীবী জি আর খান রবিন৷ মঙ্গলবার হাইকোর্টের বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ রিট আবেদনের প্রাথমিক শুনানি হয়৷ শুনানির পর আদালত অনিবন্ধিত সিমের সংযোগ বিচ্ছিন্ন করার নির্দেশসহ সরকারের ওপর রুল জারি করেন৷ আদালত ছয়টি মোবাইল ফোন অপারেটর গ্রামীণ ফোন, বাংলা লিংক, টেলিটক, রবি, এয়ারটেল ও সিটিসেলকে নিবন্ধনহীন সিম কার্ড অকার্যকর করতে নির্দেশ দেয়৷ একই সঙ্গে নিবন্ধন ছাড়া মোবাইল সিম কার্ড বিক্রি ও বিতরণ বন্ধ করতে কেন নির্দেশনা দেওয়া হবে না, তা জানতে চেয়ে বাংলাদেশে টেলিযোগাযোগ নিয়ন্ত্রণ কমিশন বিটিআরসির চেয়ারম্যান, স্বরাষ্ট্রসচিব, ডাক ও টেলিযোগাযোগ সচিবকে কারণ দর্শানোর নোটিশ দেয়া হয়েছে৷ তাদের চার সপ্তাহের মধ্যে জবাব দিতে হবে৷ রিটকারীর আইনজীবী এম বদরুদ্দোজা বলেন, গণমাধ্যমে প্রকাশিত খবরে দেখা যায় নিবন্ধন ছাড়া প্রায় ৭০ লাখ সিম কার্ড রয়েছে৷ অনিবন্ধিত সিমের মাধ্যমে বিভিন্নভাবে হুমকি ও চাঁদাবাজি করা হয়৷ আর ডেপুটি অ্যাটর্নি জেনারেল আল আমীন সরকার বলেন, কোনো সিম কার্ডের বিরুদ্ধে কোনো ব্যক্তি অভিযোগ করলে ঐ সিম কার্ডের বিষয়ে সব তথ্য দিতেও সংশ্লিষ্টদের নির্দেশনা দিয়েছেন আদালত৷ এদিকে বিটিআরসি-র চেয়ারম্যান সুনিল কান্তি বোস গত মাসে সংবাদমাধ্যমকে বলেন, জাতীয় পরিচয়পত্রের সার্ভারের সঙ্গে মোবাইল ফোন অপারেটরদের সংযুক্ত করতে পারলে ভুয়া নামে নিবন্ধনের সুযোগ থাকবে না৷ এতে অপরাধ কমে আসবে৷ অপরাধীদের শনাক্ত করতে সুবিধা হবে৷ অপারেটদের এই সুযোগ দেয়ার প্রক্রিয়া চলছে৷ মোবাইল ফোন অপারেটরারও এই সুযোগ চেয়ে আসছেন৷ তাঁদের কথা, তাঁরা অনেক দিন থেকেই গ্রাহকদের দেয়া জাতীয় পরিচয়-পত্রের তথ্য নিশ্চিত হওযার জন্য এর সার্ভার ব্যবহারের অনুমতি চেয়ে আসছিলেন৷ এখন সুযোগ পেলে অবশ্যই সিম রেজিষ্ট্রেশনে তাঁরা কঠোর হতে পারবেন৷ এটা হলে দেশের মোবাইল ফোনের অপারাধ অনেক কমে যাবে৷ তবে তাঁরা বলেন, নিবন্ধন ছাড়া সিম থাকার সুযোগ নেই৷ ভুয়া নামে নিবন্ধন হওয়ার ঘটনা তাদের জানা আছে৷ তবে ঢাকাসহ সারা দেশেই গ্রাহকরা চাইলে নাম ঠিকানা ছাড়াই দোকান থেকে সিম কিনতে পারেন৷ এটা কিভাকে সম্ভব? জানতে চাইলে তাঁরা বলেন, ডিলাররা হয়ত ভুয়া নাম ঠিকানা দিয়ে মোবাইল সিম বিক্রি করে৷ আবার প্রিঅ্যাকটিভ সিম ব্রিক্রি নিষিদ্ধ হলে তাও ডিলাররা ভুয়া নাম ঠিকানা দিয়ে আগেই অ্যাকটিভ করে রাখে৷ ১৬ কোটি লোকের দেশ বাংলাদেশে এখন মোবাইল ফোন ব্যবহারকারীর সংখ্যা ১০ কোটি ১৪ লাখ৷ এটা অবশ্য সংযোগ বিক্রির হিসাব৷ প্রকৃত ব্যবহারকারী কিছুটা কম হতে পারে৷ প্রসঙ্গত, ছয়টি অপারেটরের মধ্যে গ্রাহক সবচেয়ে বেশি৷",
  "manualKeyPhrases" : [ "সিম", "হাইকোর্ট", "গ্রামীণ ফোন", "মোবাইল", "বিটিআরসি" ],
  "automaticKeyPhrases" : [ "" ]
}