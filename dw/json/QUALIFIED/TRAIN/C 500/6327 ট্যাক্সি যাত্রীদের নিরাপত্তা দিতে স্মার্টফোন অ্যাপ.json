{
  "docID" : 6327,
  "source" : "http://www.dw.com/",
  "lang" : "BN",
  "url" : "http://www.dw.com/bn/ট্যাক্সি-যাত্রীদের-নিরাপত্তা-দিতে-স্মার্টফোন-অ্যাপ/a-18936089",
  "title" : "ট্যাক্সি যাত্রীদের নিরাপত্তা দিতে স্মার্টফোন অ্যাপ",
  "date" : "24.12.2015",
  "writter" : "ইওখেন লোহমান/জেডএইচ",
  "categories" : [ "অন্বেষণ" ],
  "article" : "ব্রাজিলের এক স্টার্ট-আপ কোম্পানি একটি অ্যাপ তৈরি করেছে, যা ট্যাক্সিচালকদের নিরাপত্তা নিশ্চিত করতে সাহায্য করে৷ অ্যাপটি স্মার্টফোনের ভিডিও ক্যামেরা ব্যবহার করে যাত্রী সহ ট্যাক্সির ভেতরের সবকিছুর ছবি তোলে৷ সাগরপারের রিও ডি জানিরোতে কয়েক মিলিয়ন মানুষের বাস৷ ব্রাজিলের এই শহরে যেমন প্রাণোচ্ছল মানুষ আছে, তেমনি আছে অনেক যানবাহন৷ কয়েক বছর ধরে বিশ্বের অন্যতম বিপজ্জনক শহর রিও৷ বিশেষ করে সেখানকার ট্যাক্সিচালকরা প্রায়ই হামলার শিকার হন৷ রডরিগো টেরা রিওস নিরাপত্তা বাড়াতে তাই একটি অ্যাপ ডেভেলপ করেছেন৷ তিনি বলেন, ‘‘কয়েক বছর আগে হামলার কারণে আমি আমার পরিবারের এক সদস্যকে হারিয়েছি৷ সে ট্যাক্সিচালক ছিল৷ তাকে হত্যা করা হয়৷ ঐ ঘটনার পর আমার মনে হয় যে, এই সমস্যার একটা সমাধান বের করা উচিত৷'' এর জন্য ট্যাক্সিচালকের প্রয়োজন শুধু একটি স্মার্টফোন৷ ‘সেগট্যাক্সি' অ্যাপটি ফোনের ক্যামেরার সাহায্যে ট্যাক্সির ভেতরের অবস্থার ছবি তোলে৷ ট্যাক্সিতে থাকা একটি নোটিশ যাত্রীকে ট্যাক্সিতে ক্যামেরার উপস্থিতির জানান দেয়৷ ঠিক জায়গায় বসানো ও এক্সট্রা-ওয়াইড অ্যাঙ্গেলের কারণে ছবিতে সব যাত্রীকে দেখা যায়৷ ফাবিও মেনডোনসা নামের এক ট্যাক্সিচালক জানান, ‘‘আমি সেগট্যাক্সি অ্যাপ ব্যবহার করি৷ আমার মনে হয় নিরাপত্তা ইস্যুতে বিনিয়োগ করা দরকার৷ শুধু আমার জন্য নয়, যাত্রীদের জন্যও৷'' অধিকাংশ যাত্রীই এই পর্যবেক্ষণ ব্যবস্থা নিয়ে উদ্বিগ্ন নন৷ খুব কম লোকই ক্যামেরার বিষয়ে নেতিবাচক প্রতিক্রিয়া দেখান৷ এই অ্যাপের বিশেষত্ব হলো, ছবিগুলো ক্যামেরায় নয়, সরাসরি একটি সার্ভারে সংরক্ষিত হয়৷ ফলে ফোন হারিয়ে কিংবা কেউ নিয়ে গেলেও প্রমাণ থেকেই যায়৷ এই সেবা পেতে মাসে ১২ ইউরো দিতে হয়৷ তথ্যের আকার কমাতে শুধু স্থির চিত্র পাঠানো হয়৷ বাফার ফাংশন সুবিধা থাকার কারণে সংযোগ খারাপ হলেও ছবিগুলো লোড হয়ে থাকে৷ তথ্য নিরাপত্তা আইনের কারণে সর্বোচ্চ ৪৮ ঘণ্টা পর্যন্ত ছবি সংরক্ষিত থাকে৷ অ্যাপটির ডেভেলপার রডরিগো টেরা রিওস বলেন, ‘‘তথ্য নিরাপত্তার বিষয়ে নজর রাখা আমাদের জন্য একটা বিরাট সমস্যা৷ ছবিগুলো যেন একটি সুরক্ষিত সার্ভারে জমা হয় সেটা নিশ্চিত করতে আমরা সম্ভাব্য সব ব্যবস্থা গ্রহণ করে থাকি৷ ট্যাক্সিচালকরা সংরক্ষিত ছবি দেখতে পারেন না৷'' সার্ভারে যাওয়ার পর ছবিগুলো জুড়ে ভিডিও তৈরি করা হয়৷ হামলার ঘটনায় এগুলো প্রমাণ হিসেবে ব্যবহার করা যায়৷ পুলিশ কিংবা বিমা কর্তৃপক্ষ চাইলে সেগুলো তাদের দেয়া হয়৷ ভবিষ্যতে জিপিএস এর মাধ্যমে ট্যাক্সি ট্র্যাক করার ব্যবস্থা করা হবে৷ এখন পর্যন্ত শুধু ব্রাজিলেই এই অ্যাপ ব্যবহার করা যায়৷ তবে আন্তর্জাতিক বাজারের জন্য ডেভেলপাররা এর ইংরেজি সংস্করণ বের করার কাজ করছেন৷",
  "manualKeyPhrases" : [ "সেগট্যাক্সি", "ট্যাক্সি", "সেগট্যাক্সি অ্যাপ", "নিরাপত্তা", "স্মার্টফোন", "অ্যাপ", "ভিডিও" ],
  "automaticKeyPhrases" : [ "" ]
}