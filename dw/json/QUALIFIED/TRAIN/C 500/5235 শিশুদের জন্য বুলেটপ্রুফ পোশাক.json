{
  "docID" : 5235,
  "source" : "http://www.dw.com/",
  "lang" : "BN",
  "url" : "http://www.dw.com/bn/শিশুদের-জন্য-বুলেটপ্রুফ-পোশাক/a-16503105",
  "title" : "শিশুদের জন্য বুলেটপ্রুফ পোশাক",
  "date" : "07.01.2013",
  "writter" : "টোবিয়াস কাউফার/এআই",
  "categories" : [ "সমাজ সংস্কৃতি" ],
  "article" : "স্কুল শুটিং তাণ্ডব থেকে শিশুদের রক্ষায় বিশেষ ‘বুলেটপ্রুফ’ পোশাক তৈরি করেছেন মিগেল কাবালিয়েরো৷ যুক্তরাষ্ট্র হচ্ছে এই পোশাকের বড় বাজার৷ তাঁর আশা, পিতামাতারা সন্তানের নিরাপত্তার জন্য বুলেটপ্রুফ পোশাক কিনবেন৷ পোশাক ডিজাইনার মিগেল কাবালিয়েরোর কাছে সহিংসতা, মৃত্যু কিংবা খুন বিশেষ কোনো উদ্বেগের বিষয় নয়৷ নিত্যদিনের কাজের প্রয়োজনেই এসব গা সওয়া হয়ে গেছে তাঁর কাছে৷ না হয়ে উপায়ই বা কি? মেক্সিকো এবং কলোম্বিয়া হচ্ছে ল্যাটিন অ্যামেরিকার মাদক লড়াইয়ের মূলক্ষেত্র৷ আর সেখানেই কিনা কারখানা খুলে দিব্যি পোশাক বানাচ্ছেন তিনি! অনেকে মনে করেন, কারখানা প্রতিষ্ঠার জায়গা বাছাইয়ে কাবালিয়েরো ঝুঁকি নিয়েছেন, কারো মতে ব্যবসায়িক বিবেচনায় ঠিকই আছে৷ যাহোক, মূল কথায় ফেরা যাক৷ কাবালিয়েরো এবার শিশুদের জন্য বুলেটপ্রুফ পোশাক তৈরির দিকে মনোযোগী হয়েছেন৷ বন্দুকের গুলি ঠেকাতে সক্ষম পোশাক তিনি বানাচ্ছেন বহু বছর আগে থেকেই৷ তবে এতকাল সেগুলো ছিল নিরাপত্তা বাহিনী কিংবা সরকার প্রধানদের মতো গুরুত্বপূর্ণ ব্যক্তিদের জন্য৷ এবার তাতে যোগ হয়েছে শিশুদের পোশাক৷ কাবালিয়েরো জানিয়েছেন, শিশুদের জন্য বুলেটপ্রুফ ভি-ব্যাগ, পাফার কিডস, টি-শার্ট, সেফটি ভাস্ট তৈরি করেছেন তিনি৷ এসব পোশাক শিশুদেরকে ক্যানেটিকাটের নিউটনে ঘটে যাওয়া স্কুল শুটিংয়ের মতো হত্যাযজ্ঞ থেকে কিছুটা হলেও রক্ষা করতে সক্ষম হবে৷ শিশুদের এসব পোশাক, বিশেষ করে টি-শার্ট তৈরিতে অত্যাধুনিক বুলেটপ্রুফ পলিমেরিক ফাইবার ব্যবহার করা হয়েছে৷ ভারী গুলিও ঠেকাতে সক্ষম হবে এটি৷ আবার ওজনে এই টি-শার্ট বেশ হালকা এবং মূল পোশাকের নীচেও পরা যাবে৷ মিগেল কাবালিয়েরো মাঝে মাঝে অদ্ভুত কিছু কাজ করেন৷ যেমন, বুলেটপ্রুফ জ্যাকেট নিয়ে সন্দিহানদেরকে তিনি নিয়ে যান তাঁর কারখানায়৷ এরপর সেখানে বাস্তবিক পরীক্ষার ব্যবস্থা করেন তিনি৷ আর তা হচ্ছে একজনকে বুলেটপ্রুফ পোশাক পরিয়ে খুব কাছ থেকে তাঁকে লক্ষ্য করে গুলি ছোঁড়া৷ শুনতে সাংঘাতিক মনে হলেও ইচ্ছুকদেরকে নিয়ে এভাবেই বুলেটপ্রুফ পোশাকের কার্যকারিত পরীক্ষা করেন তিনি৷ কাবালিয়েরোর তৈরি বুলেটপ্রুফ পোশাকের দাম তিনশো থেকে তিন হাজার মার্কিন ডলারের মধ্যে৷ তবে বিশেষ অর্ডারও গ্রহণ করেন তিনি৷ সেক্ষেত্রে দাম বেশি হতে পারে৷ বিশ বছর আগে মাত্র দশ মার্কিন ডলার পুঁজি নিয়ে বুলেটপ্রুফ জ্যাকেট তৈরিতে নেমেছিলেন এই ডিজাইনার৷ এখন তাঁর প্রতিষ্ঠানে কর্মীর সংখ্যা ১৮০, বিক্রিও অনেক৷",
  "manualKeyPhrases" : [ "ডিজাইনার", "গুলি", "মিগেল কাবালিয়েরো", "পোশাক", "বুলেটপ্রুফ" ],
  "automaticKeyPhrases" : [ "" ]
}