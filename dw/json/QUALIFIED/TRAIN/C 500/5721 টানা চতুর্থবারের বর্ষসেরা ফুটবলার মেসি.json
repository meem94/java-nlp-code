{
  "docID" : 5721,
  "source" : "http://www.dw.com/",
  "lang" : "BN",
  "url" : "http://www.dw.com/bn/টানা-চতুর্থবারের-বর্ষসেরা-ফুটবলার-মেসি/a-16505248",
  "title" : "টানা চতুর্থবারের বর্ষসেরা ফুটবলার মেসি",
  "date" : "08.01.2013",
  "writter" : "",
  "categories" : [ "খেলাধুলা" ],
  "article" : "আবারও ফিফা বর্ষসেরা ফুটবলার হয়েছেন লিওনেল মেসি৷ টানা চতুর্থবারের মতো এ পুরস্কার জিতলেন বার্সেলোনা ও আর্জেন্টিনার এই ‘ফরোয়ার্ড’৷ ফুটবল ইতিহাসে এমনটি আর কেউ পারেননি৷ সোমবার রাতে সুইজারল্যান্ডের জুরিখে তাঁর হাতে এ পুরস্কার তুলে দেয়া হয়৷ তাঁর বার্সেলোনা সতীর্থ আন্দ্রেস ইনিয়েস্তা ও রিয়াল মাদ্রিদের ক্রিস্টিয়ানো রোনালদোকে পেছনে ফেলে তিনি যে এবারও বিশ্বসেরা হবেন, তা বেশ বোঝা যাচ্ছিল৷ ২০১২ সালটা দারুণ কেটেছে তাঁর৷ বার্সেলোনা স্প্যানিশ লিগ ও চ্যাম্পিয়ন্স লিগ জিততে না পারলেও, মেসি কিন্তু ঠিকই তাঁর জাত চিনিয়েছেন৷ এক পঞ্জিকাবর্ষে জার্মানির সাবেক স্ট্রাইকার জার্ড মুল্যারের গড়া সবচেয়ে বেশি (৮৫) গোলের রেকর্ড ভেঙেছেন৷ সব মিলিয়ে গোল করেছেন ৯১টি৷ এর মধ্যে ৭৯টি বার্সেলোনার হয়ে আর ১২টি আর্জেন্টিনার হয়ে৷ মেসির আগে আর মাত্র দু'জন ফুটবলারই পেরেছেন সর্বোচ্চ তিনবার ফিফা বর্ষসেরার পুরস্কার জিততে, তাঁরা হলেন ব্রাজিলের রোনালদো এবং ফ্রান্সের জিনেদিন জিদান ৷ তবে এই দুই সাবেক ফুটবলারের কেউই অবশ্য টানা তিনবার বর্ষসেরা হননি৷ ফিফা বিশ্বের সেরা ফুটবলারকে পুরস্কৃত করা অবশ্য খুব বেশি আগে শুরু করেনি৷ প্রথমবার এ পু্রস্কার দেয়া হয় ১৯৯১ সালে৷ তার আগে এর প্রচলন হলে পেলে, ম্যারাডোনা তো বটেই, এর বাইরেও অনেক কিংবদন্তির নামই যে এ তালিকায় শোভা পেতো তাতে কোনো সন্দেহ নেই৷ যা হোক, এবার মেয়েদের বর্ষসেরা ফুটবলার হয়েছেন যুক্তরাষ্ট্রের অ্যাবি ওয়ামবাখ৷ জুরিখের জমকালো অনুষ্ঠানে এর বাইরেও বেশ কিছু পুরস্কার দেয়া হয়৷ এর মধ্যে একটির কথা তো না বললেই নয়৷ পুরুষদের ফুটবলে স্পেনের ভিসেন্তে দেল বস্ক আর মেয়েদের মাঝে সুইডেনের পিয়া স্যান্ডহেজ পেয়েছেন সেরা কোচের স্বীকৃতি৷ এছাড়া গত বছরের সেরা একাদশও বেছে নিয়েছে ফিফা৷ সেখানেও স্প্যানিশ এবং স্প্যানিশ লিগে খেলছেন এমন বিদেশিদেরই জয়জয়কার৷ কে কে আছেন জানেন? ইকার ক্যাসিয়াস (গোলরক্ষক), সার্জিও র‌্যামোস, জেরার্ড পিকে, মার্সেলো, দানিয়েল আলভেস, আন্দ্রেস ইনিয়েস্তা, জাভি, জাবি আলনসো, ক্রিস্টিয়ানো রোনালদো, রাদামেল ফ্যালকাও ও লিওনেল মেসি৷ এসিবি/ডিজি (ডিপিএ. এএফপি)",
  "manualKeyPhrases" : [ "আন্দ্রেস ইনিয়েস্তা", "লিওনেল মেসি", "ফিফা", "ফুটবল", "বার্সেলোনা" ],
  "automaticKeyPhrases" : [ "" ]
}