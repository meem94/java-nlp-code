{
  "docID" : 5901,
  "source" : "http://www.dw.com/",
  "lang" : "BN",
  "url" : "http://www.dw.com/bn/ফুটবলে-স্পেনের-স্বর্ণযুগ-কি-শেষ-হতে-চলেছে/a-17689119",
  "title" : "ফুটবলে স্পেনের স্বর্ণযুগ কি শেষ হতে চলেছে?",
  "date" : "07.06.2014",
  "writter" : "",
  "categories" : [ "খেলাধুলা" ],
  "article" : "গত বছর কনফেডারেশনস কাপের ফাইনালে ব্রাজিলের কাছে ৩-০ গোলে হেরেই যে ‘লা রখা’ বা লাল জার্সিধারীদের বিদায়, এটা ভাবলে ভুল করা হবে৷ সাবি আলন্সো এবার ইনজুরিতে নন, অন্যদিকে কোকে বা হুয়ান মাতার মতো তরুণরা বেঞ্চে৷ ছ'বছর আগে ইউরোপীয় চ্যাম্পিয়নশিপ; তার দু'বছর পরে বিশ্বকাপ; তার দু'বছর পরে আবার ইউরোপীয় চ্যাম্পিয়নশিপ৷ এ হচ্ছে সেই দলের কথা, যারা নিজেদের পায়ে বল রেখে মাঠে যা ইচ্ছে, তাই করে – অথবা করতো৷ কনফেড কাপের ফাইনালে সাবি আলন্সো ছিলেন না বলে মিডফিল্ডে সাবি-বুস্কেটস জুড়িও ছিল না৷ ব্রাজিল তাদের খেলার ইন্টেন্সিটি বা তীব্রতা দিয়েই যেন স্পেনের এতদিনের ‘মিথ' বা কিংবদন্তিকে ভেঙে-চুরে, টেনে-হিঁচড়ে চুরমার করে দেয়৷ এর ছ'বছর আগে কোচ ভিসেন্তে দেল বস্কে স্পেনের জাতীয় দলের দায়িত্ব নেন৷ সে যাবৎ স্পেন মাত্র তিনটি খেলায় হেরেছে, তার মধ্যে একটি ছিল রিও ডি জানেরোর মারাকানা স্টেডিয়ামে কনফেড কাপের ফাইনাল৷ ২০১৪ বিশ্বকাপের ফাইনালও অনুষ্ঠিত হবে সেই মারাকানায় – কে জানে, হয়ত সেই ব্রাজিল আর স্পেনের মধ্যেই৷ স্পেন যখন ২০০৮ সালে ইউরোপীয় খেতাব জেতে, তখন তাদের কোচ ছিলেন লুইস আরোগোনেস৷ তারপর দেল বস্কেকে বিশেষ কোনো রদবদল করতে হয়নি – যে দলের গোলে ইকার কাসিয়াস, মিডফিল্ডে সাবি-বুস্কেটস এবং সেই বুনিয়াদের উপর ভিত্তি করে সামনে সাবি, ইনিয়েস্তা, ফাব্রেগাস-এর জাদু, সে দলে বিশেষ রদবদল করার কোনো প্রয়োজন পড়ে না৷ বলতে কি, এই মাত্র সেদিন দেল বস্কে স্পেনের যাকে বলে কিনা প্রমিসিং ইয়ংস্টার, অর্থাৎ তরুণ প্রতিভাদের আরো বেশি করে মাঠে নামাতে শুরু করেছেন৷ কাজেই ব্রাজিলে খুব বেশি এক্সপেরিমেন্ট না করলেও, তিনি প্রয়োজনে সৃজনীশীল মিডফিল্ডার কোকে কিংবা ফরোয়ার্ড হুয়ান মাতাকে বিকল্প হিসেবে নামাতে পারবেন৷ তবে দেল বস্কে গোটা ব্রাজিলকে ইতিমধ্যেই চটিয়ে রেখেছেন, গতবছর দিয়েগো কস্তাকে স্কোয়াডে ঢুকিয়ে: দিয়েগো আবার আদতে ব্রাজিলেরই লোক কিনা! গত মার্চে ইটালির বিরুদ্ধে একটি ফ্রেন্ডলি-তে ব্রাজিল জেতে ১-০ গোলে – সেই খেলা থেকেই বোঝা গিয়েছিল, দিয়েগো লা রখা-র মাঝেমধ্যে কিছুটা ভোঁতা আক্রমণকে নতুন ধার দেবার, মানে আরো ধারালো করার ক্ষমতা রাখেন৷ ২৫ বছর বয়সি দিয়েগো এ মরশুমে অ্যাটলেটিকোর হয়ে চ্যাম্পিয়নস লিগে যা করেছেন, সেটাও স্পেনের প্রতিপক্ষদের নজর এড়ায়নি নিশ্চয়৷ তবে দিয়েগো কস্তাকে নিয়ে উচ্ছ্বাস কিংবা আদিখ্যেতা করার অর্থ এই নয় যে, স্পেনের বাকি স্কোয়াড সম্পর্কে পরোক্ষভাবে দ্বিধা প্রকাশ করা৷ সাভি, ইনিয়েস্তা, ফাব্রেগাস, ডেভিড সিলভা – এঁরা হলেন পাস দেওয়ায় বিশ্ব সেরা৷ দিয়েগো কস্তার কাজ হবে তাঁর নিজস্ব পদ্ধতিতে সেই পাস যেখানে পৌঁছবে, সে স্থানটি লক্ষ্য করে দৌড় দেওয়া৷ ক্লাব পর্যায়ে এই খেল বারংবার দেখিয়েছেন তিনি৷ দেল বস্কে এর আগেও প্রথাগত সেন্টার ফরোয়ার্ড না রেখে যাকে বলা হয় ‘‘ফল্স নাইন'' বা ‘ভুয়ো নয় নম্বর (জার্সি)', তার আশ্রয় নিয়েছেন, যেমন ফাব্রেগাস৷ মিডফিল্ডে থাকছেন আলন্সো, বুস্কেটস, সাবি এবং ইনিয়েস্তার চতুষ্টয়৷ ব্যাকে সের্জিও রামোস ও জেরার পিকের পার্টনারশিপ, বাঁ দিকে জর্দি আলবা৷ আলভারো আর্বেলোয়া মনোনীত না হওয়ার ফলে রাইট ব্যাক পজিশনে সেজার আজপিলিচুয়েতার থাকার কথা৷ গোলে অবশ্যই ক্যাপ্টেন ইকার কাসিয়াস৷ এ দলের বিশ্বকাপ জেতার সম্ভাবনা জিরো, এ কথা বলার মতো বুকের পাটা ক'জন পাড়ার মস্তানের আছে, বলতে পারেন? এসি/ডিজি (রয়টার্স, ডিপিএ)",
  "manualKeyPhrases" : [ "ইউরোপীয় চ্যাম্পিয়নশিপ", "স্পেন", "সাবি আলন্সো", "কোকে", "বিশ্বকাপ" ],
  "automaticKeyPhrases" : [ "" ]
}