{
  "docID" : 5887,
  "source" : "http://www.dw.com/",
  "lang" : "BN",
  "url" : "http://www.dw.com/bn/সপ্তাহান্তে-ইউরোপীয়-ফুটবল-জমে-উঠেছে/a-15837833",
  "title" : "সপ্তাহান্তে ইউরোপীয় ফুটবল জমে উঠেছে",
  "date" : "26.03.2012",
  "writter" : "",
  "categories" : [ "খেলাধুলা" ],
  "article" : "আবার গোলের ফোয়ারা ফুটছে ইউরোপীয় ফুটবলে৷ বুন্ডেসলিগা’র ম্যাচে ডর্টমুন্ড কোলন’কে ৬-১ গোলে হারিয়েছে৷ অন্যদিকে সবার নজর চ্যাম্পিয়নস লিগ’এর দিকে৷ বুন্ডেসলিগার এবারের মরসুমের ২৭তম দিনে এক ম্যাচে কোলন'এর বিরুদ্ধে ৬-১ গোলে জয়লাভ করলো ডর্টমুন্ড৷ কিন্তু তাতেও খুশি নন কোচ ইয়ুর্গেন ক্লপ৷ বলেছেন, একেবারে গড় মানের খেলা খেলেছে দল৷ বাহবা মেলার মতো কিছু করে নি৷ খুশি নন ক্লাব প্রধানও৷ বলেছেন, খেলার উপর নিয়ন্ত্রণ পেতে অনেক সময় নিয়েছেন খেলোয়াড়রা৷ কথাগুলি একেবারে ফেলনা নয়৷ প্রথমার্ধে ডর্টমুন্ড সত্যি ভালো খেলা দেখাতে পারে নি৷ কিন্তু তাদের সেই দুর্বলতা কাজে লাগাতে পারে নি প্রতিপক্ষ কোলন দলও৷ কারণ তাদের নিজেদের দুর্বলতাও তো কম নয়৷ আর এক পয়েন্ট হারালেই তলিয়ে যেতে হবে ক্লাব'কে৷ শুধু কোলন নয়, বেকায়দায় পড়েছে হামবুর্গও৷ জার্মান ফুটবল লিগ'এর অন্যতম প্রতিষ্ঠাতা এই ক্লাব'এর দুর্দশা কম নয়৷ তবে ভল্ফসবুর্গ'এর কাছে ২-১ গোলে হেরেও কৌশল বদলাতে প্রস্তুত নন কোচ টর্স্টেন ফিংক৷ পর পর ৪টি ম্যাচে হেরেছে হামবুর্গ৷ অন্যদিকে বায়ার্ন মিউনিখ নিজেদের কৌশল নিয়ে বেশ সন্তুষ্ট৷ হানোফার'কে ২-১ গোলে হারিয়ে ক্লাব প্রেসিডেন্ট উলি হ্যোনেস আক্রমণাত্মক ফুটবল নিয়ে উচ্ছ্বসিত৷ শিরোপা জেতার পথে একমাত্র বাধা ডর্টমুন্ড৷ তাদের শায়েস্তা করতে পারলেই হল৷ গত সপ্তাহান্তে জার্মান ফুটবল লিগ একেবারে জমজমাট ছিল৷ মোট ৯টি ম্যাচ অনুষ্ঠিত হয়েছে৷ তার উপর ছিল চ্যাম্পিয়নস লিগ'এর ম্যাচগুলিও৷ ফলে ফুটবলপ্রেমীদের ব্যস্ততার শেষ ছিল না৷ চ্যাম্পিয়নস লিগ'এর যে ম্যাচটি সবচেয়ে বেশি নজর কেড়েছে, সেটি ছিল চেলসি ও নেপলস'এর মধ্যে৷ ৪-১ গোলে নেপলস'কে হারিয়ে দেয় চেলসি৷ তবে আসল খেলাগুলি অনুষ্ঠিত হবে চলতি সপ্তাহে৷ মোট ৭টি দেশের ক্লাব কোয়ার্টার ফাইনাল পর্যায়ে পৌঁছেছে৷ তালিকার শীর্ষে রয়েছে এসি মিলান ও বার্সেলোনা৷ তবে অনেকেরই নজর ক্ষুদ্র রাষ্ট্র সাইপ্রাসের নিকোসিয়া ক্লাবের দিকে৷ তারা খেলবে রেয়াল মাদ্রিদের বিরুদ্ধে৷ চ্যাম্পিয়নস লিগ'এ এমন দুই ক্লাবের মধ্যে সংঘর্ষ বড় একটা দেখা যায় না৷ ইউরোপের ক্লাব ফুটবলে আরও স্বচ্ছতা ও গণতান্ত্রিক ভাবধারা আনতে বদ্ধপরিকর উয়েফা প্রধান মিশেল প্লাতিনি৷ তিনি এই লক্ষ্যে ২০১৩-১৪ মরসুমে নতুন কিছু নিয়ম চালু করতে চান, যার পোশাকি নাম ‘ফিনাশ্য়িয়াল ফেয়ার প্লে' কর্মসূচি৷ ক্লাবগুলি যাতে নিজেদের আর্থিক সামর্থ্যের মধ্যে থেকে দল সাজায় এবং ধনী মালিকের খোঁজে ছুটে না বেড়ায়, তা নিশ্চিত করাই প্লাতিনির লক্ষ্য৷ প্রতিবেদন: সঞ্জীব বর্মন সম্পাদনা: দেবারতি গুহ",
  "manualKeyPhrases" : [ "ভল্ফসবুর্গ", "হামবুর্গ", "ডর্টমুন্ড", "কোলন", "হানোফার", "বুন্ডেসলিগা" ],
  "automaticKeyPhrases" : [ "" ]
}