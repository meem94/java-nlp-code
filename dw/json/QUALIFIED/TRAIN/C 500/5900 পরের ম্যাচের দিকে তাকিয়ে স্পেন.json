{
  "docID" : 5900,
  "source" : "http://www.dw.com/",
  "lang" : "BN",
  "url" : "http://www.dw.com/bn/পরের-ম্যাচের-দিকে-তাকিয়ে-স্পেন/a-17706790",
  "title" : "পরের ম্যাচের দিকে তাকিয়ে স্পেন",
  "date" : "14.06.2014",
  "writter" : "",
  "categories" : [ "খেলাধুলা" ],
  "article" : "গত বিশ্বকাপেও প্রথম ম্যাচে সুইজারল্যান্ডের কাছে হার দিয়ে শুরু করেছিল বর্তমান বিশ্ব চ্যাম্পিয়ন স্পেন৷ এবারও তাই হলো৷ তবে এই দুই হারের মধ্যে পার্থক্য অবশ্যই আছে৷ গতবারের পরাজয়টা ছিল ১-০ গোলের৷ আর এবার সেটা ৫-১ গোলের! ফলে ৬৪ বছরের মধ্যে বিশ্বকাপে নিজেদের সবচেয়ে বড় হার দেখলো কাসিয়াসরা৷ ১৯৫০ সালের বিশ্বকাপে তাঁরা ব্রাজিলের কাছে হেরেছিল ৬-১ গোলে৷ শুক্রবার রাতে যখন হল্যান্ডের মুখোমুখি হয় স্পেন দল তখন সবাই ২০১০ বিশ্বকাপের ফাইনালের কথাই বলছিল৷ সে বার ১-০ গোলে হেরেছিল হল্যান্ড৷ তাহলে কি ৫-১ গোলের জয়টা ফাইনালের পরাজয়ের মধুর প্রতিশোধ? অনেকে সেটাই মনে করছেন তবে শুক্রবার হল্যান্ডের হয়ে দুটো গোল করা আরিয়েন রবেন এটাকে প্রতিশোধ বলতে চান না৷ কারণ ‘‘ওটা ছিল ফাইনাল৷ আর এটা গ্রুপ পর্বের খেলা মাত্র৷'' তাইতো দুদলের নজর এখন পরের ম্যাচের দিকে৷ বুধবার হল্যান্ড মুখোমুখি হবে অস্ট্রেলিয়ার৷ আর স্পেন, চিলির৷ শুক্রবার রাতে ডাচদের জয়ের অন্যতম নায়ক রবিন ফান প্যার্সি তাঁর সহ খেলোয়াড়দের পরবর্তী খেলাগুলো নিয়ে ভাবনা শুরু করে দেয়ার আহ্বান জানিয়েছেন৷ স্পেনের করা ম্যাচের একমাত্র গোলটি প্রথম শোধ করেন প্যার্সি৷ তারপর আরও একটি গোল আসে তাঁর কাছ থেকে৷ খেলা শেষে তিনি বলেন, ‘‘আমরা গত ছয় বছর ধরে বিশ্বের সেরা দল হিসেবে খ্যাতি পাওয়া স্পেনকে হারিয়েছে৷ এটা আমাদের একটা বিরাট সাফল্য, যেটা উপভোগ করতে হবে৷ তবে এরপরই অস্ট্রেলিয়ার সঙ্গে আমাদের পরবর্তী ম্যাচ নিয়ে ভাবনা শুরু করে দিতে হবে৷'' এদিকে স্পেনের জেরার্ড পিকেও হল্যান্ডের সঙ্গে বড় হার থেকে মনোযোগ ঘুরিয়ে চিলি ম্যাচের প্রতি নজর দিতে চাইছেন৷ তিনি বলেন, ‘‘আমাদের ঘুরে দাঁড়াতে হবে৷ আমরা বর্তমান বিশ্ব চ্যাম্পিয়ন৷ দুবারের ইউরোপীয় চ্যাম্পিয়নও৷ আমাদের এগিয়ে যেতে হবে এবং চিলিকে হারাতে হবে৷'' জেডএইচ/ডিজি (এপি)",
  "manualKeyPhrases" : [ "রবেন", "ফাইনাল", "হল্যান্ড", "স্পেন", "ম্যাচ" ],
  "automaticKeyPhrases" : [ "" ]
}