{
  "docID" : 6401,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুটিনের-জি-৭-সম্মেলনে-ফেরার-রাস্তা-বন্ধ/a-18497643",
  "title" : "‘পুটিনের জি-৭ সম্মেলনে ফেরার রাস্তা বন্ধ'",
  "date" : "05.06.2015",
  "writter" : "",
  "categories" : [ "বিশ্ব" ],
  "article" : "জি-৭ সম্মেলন শুরুর আগেই হাওয়া গরম৷ ক্যানাডার প্রধানমন্ত্রী জানিয়ে দিয়েছেন, ভ্লাদিমির পুটিনকে ক্ষমতায় রেখে রাশিয়া জি-৭-এ ফিরতে চাইলে তাঁর দেশ বিরোধীতা করবে৷ রাশিয়ার ফেরার সম্ভাবনা আঙ্গেলা ম্যার্কেলও নাকচ করে দিয়েছেন৷ ক্রাইমিয়াকে রুশ ফেডারেশনের অন্তর্ভুক্ত করে নেয়ার পর রাশিয়াকে জি-৭ থেকে বহিষ্কার করা হয়৷ রবিবার জার্মানিতে শুরু হচ্ছে এবারের শীর্ষ সম্মেলন৷ তার আগে আসন্ন সম্মেলনে গুরুত্ব পেতে পারে এমন কিছু বিষয় নিয়েই কথা বলছেন সদস্য দেশগুলোর প্রতিনিধিরা৷ বার্তা সংস্থা এপিকে দেয়া সাক্ষাৎকারে ক্যানাডার প্রদানমন্ত্রী স্টিফেন হার্পার বলেছেন, ‘‘ভ্লাদিমির পুটিন থাকতে রাশিয়া আর জি-৭-এ ফেরার যোগ্যতা রাখে বলে আমি মনে করিনা৷ পুটিন ওখানে (জি-৭) এসে বসতে চাইলে ক্যানাডা কঠোরভাবে বিরোধিতা করবে৷'' এবারের জি-৭ শীর্ষ সম্মেলন হবে বাভারিয়ান আল্পসের শ্লস এলমাউ-তে৷ সম্মেলনে যোগ দিতে জার্মানি আসার আগে ইউক্রেনে যাচ্ছেন স্টিফেন হার্পার৷ কিয়েভে ইউক্রেনের প্রেসিডেন্ট পেট্রো পোরোশেঙ্কো এবং প্রধানমন্ত্রী আর্সেনি ইয়াৎসেনিয়ুকের সঙ্গে বৈঠক করবেন তিনি৷ গুরুত্বপূর্ণ এ সফরের আগে হার্পার রাশিয়া সম্পর্কে আরো বলেন, ‘‘এ দেশটি প্রতিবেশী দেশগুলোকে দখল করে নিতে চায় – এমন ইচ্ছের প্রকাশ ঘটিয়েছে৷ তাই আমি মনে করি বিষয়টিকে হালকাভাবে না নিয়ে গুরুত্ব দিয়ে দেখা উচিত৷'' জার্মানির চ্যান্সেলর আঙ্গেলা ম্যার্কেল মনে করেন, জি-৭-এ রাশিয়ার ফেরার সম্ভাবনা আপাতত একেবারেই বাস্তবসম্মত নয়৷ বার্তা সংস্থা ডিপিএকে তিনি বলেছেন, ‘‘এ মুহূর্তে রাশিয়ার অংশগ্রহণের সম্ভাবনা নেই৷ জি-৭ এমন এক জোট যেখানে গণতন্ত্র এবং আইনের শাসনের মতো বিষয়গুলোকে গুরুত্ব দেয়া হয়৷ ক্রাইমিয়া দখল করে রাশিয়া আন্তর্জাতিক আইনও লঙ্ঘন করেছে৷'' তবে পাশাপাশি রাশিয়ার সঙ্গে বন্ধুত্বপূর্ণ সম্পর্ক বজায় রাখার গুরুত্বও তুলে ধরেছেন তিনি৷ এ প্রসঙ্গে ম্যার্কেল বলেন, ‘‘আমরা অবশ্যই রাশিয়ার সঙ্গে কাজ করতে চাই৷ ভবিষ্যতে কখনো হয়ত করবোও৷ আসলে সিরিয়া সংকটের মতো কিছু ইস্যু তো রাশিয়াকে ছাড়া সমাধান করা সম্ভব নয়৷ তাই আমি নিয়মিত ভ্লাদিমির পুটিনের সঙ্গে নিয়মিত যোগাযোগ রাখি৷'' এসিবি/ডিজি (এপি, ডিপিএ)",
  "manualKeyPhrases" : [ "জি-৭", "পুটিন", "স্টিফেন হার্পার", "প্রেসিডেন্ট", "প্রধানমন্ত্রী", "রাশিয়া", "জার্মানি", "ক্যানাডা", "ম্যার্কেল" ],
  "automaticKeyPhrases" : [ "" ]
}