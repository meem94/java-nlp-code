{
  "docID" : 5073,
  "source" : "http://www.dw.com/",
  "lang" : "BN",
  "url" : "http://www.dw.com/bn/বাংলাদেশের-তৈরি-বাঙালি-রোবট/a-16949258",
  "title" : "বাংলাদেশের তৈরি ‘বাঙালি রোবট’",
  "date" : "15.07.2013",
  "writter" : "",
  "categories" : [ "বিজ্ঞান পরিবেশ" ],
  "article" : "বাংলায় বলুন, ‘ডানে যাও’, দেরি না করে ঠিক ডান দিকে চলতে শুরু করবে রোবটটা৷ এভাবে সহজ বাংলায় দেয়া নির্দেশ মেনে অনেক কাজই করে দেখাবে ‘বাঙালি রোবট’৷ তরুণ দুই উদ্ভাবক তাঁদের এই উদ্ভাবনকে কাজে লাগাতে চান মানুষের কল্যাণে৷ রাজশাহী প্রকৌশল ও প্রযুক্তি বিশ্ববিদ্যালয়ের ইলেকট্রিকাল বিভাগের তৃতীয় বর্ষের ছাত্র সাদলী সালাহউদ্দিন ও সৌমিন ইসলাম৷ ‘বাঙালি রোবট' তাঁদেরই উদ্ভাবন৷ ছোট্ট এই রোবটের প্রদর্শনী হয়ে গেল রাজশাহীতে৷ দর্শনার্থীরা তুমুল প্রশংসা করেছেন রোবটটির৷ দেখতে ছোট, কিন্তু কাজে বেশ বড় এই রোবট৷ যন্ত্রমানবটিকে হাজার হাজার মাইল দূর থেকেও চালানো সম্ভব৷ বাংলায় নির্দেশ দিলে সে অনুযায়ী কাজ করতে থাকবে রোবট৷ অডিও শুনুন 09:14 সাক্ষাৎকারটি শুনতে ক্লিক করুন এখানে চালানো খুব সহজ৷ ইন্টারনেট সংযোগ থাকলেই হলো৷ একটা সফটওয়্যার ব্যবহার করে পৃথিবীর যে কোনো প্রান্ত থেকে বিশেষ নিরাপত্তা কোড দিয়ে রোবটটির সঙ্গে যোগাযোগ স্থাপন করুন৷ তারপর? কী কী করতে হবে তা ডয়চে ভেলেকে দেয়া সাক্ষাৎকারে সবিস্তারেই জানিয়েছেন সাদলী সালাহউদ্দিন৷ জানিয়েছেন, মাত্র তিন হাজার টাকা খরচ করলেই তৈরি করা যাবে এমন একটি রোবট৷ তবে রোবট বাংলায় দেয়া নির্দেশ শুনে শুধু ডানে-বাঁয়ে গিয়ে হালকা বিনোদনের বস্তু হয়ে থাকবে সাদলী এবং সৌমিন তা চাননা৷ তাঁদের লক্ষ্য মানব কল্যাণে এটিকে ব্যবহার করা৷ চাইলে এই প্রযুক্তি কাজে লাগিয়ে বাংলাদেশ ড্রোন বিমানও তৈরি করতে পারবে৷ কিন্তু তরুণ দুই উদ্ভাবক মূলত মানুষ হত্যায় ব্যবহৃত চালকবিহীন বিমান তৈরিতে না গিয়ে, শারীরিক প্রতিবন্ধীদের জন্য কিছু করতে চান৷ সালাহউদ্দিন জানালেন, এমন এক হুইল চেয়ার হয়ে উঠতে পারে খুদে এই রোবটের প্রযুক্তি, যার সাহায্যে চলতে ফিরতে অক্ষমরা সেই অক্ষমতাকে জয় করতে পারবেন৷ জীবন অনেক স্বাভাবিক হয়ে যাবে তাঁদের৷ আর এমন বন্ধু রোবট তৈরি করতে খরচ হবে বড়জোর ৮-১০ হাজার টাকা৷ অন্য অনেকভাবেই কাজে লাগানো সম্ভব রাজশাহী প্রযুক্তি ও প্রকৌশল বিশ্ববিদ্যালয়ের নাম দেশের বাইরেও ছড়িয়ে দেয়া এই রোবটকে৷ সাদলী সালাহউদ্দিন এবং সৌমিন ইসলামের স্বপ্ন পূরণ হলে তো দেশেরও কল্যাণ! সাক্ষাৎকার: আশীষ চক্রবর্ত্তী সম্পাদনা: দেবারতি গুহ",
  "manualKeyPhrases" : [ "বাংলাদেশ", "‘বাঙালি রোবট’", "রোবট", "সৌমিন ইসলাম", "উদ্ভাবন", "ডানে যাও", "সাদলী সালাহউদ্দিন" ],
  "automaticKeyPhrases" : [ "" ]
}