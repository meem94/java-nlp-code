{
  "docID" : 4884,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইরাকে-সুন্নি-জঙ্গিদের-থামাতে-নানা-উদ্যোগ/a-17741209",
  "title" : "ইরাকে সুন্নি জঙ্গিদের থামাতে নানা উদ্যোগ",
  "date" : "27.06.2014",
  "writter" : "",
  "categories" : [ "বিশ্ব" ],
  "article" : "ইরাকে আইসিস জঙ্গিদের তৎপরতার মাত্রা শুধু সে দেশের মধ্যেই সীমাবদ্ধ নেই৷ সিরিয়া, ইরান সহ গোটা অঞ্চলে ইরাকের ঘটনার প্রভাব পড়ছে৷ অ্যামেরিকা ও আঞ্চলিক শক্তিগুলি যে যার নিজের স্বার্থে ঘুঁটি সাজানোর চেষ্টা করছে৷ ইরাকে প্রাক্তন মার্কিন সামরিক উপদেষ্টা রিক ব্রেনান সংবাদ সংস্থা এএফপি-কে বলেন, আইসিস-এর কট্টরপন্থি সুন্নি জঙ্গিদের সংখ্যা মাত্র ৪ থেকে ৮ হাজার৷ তবে সংগঠন হিসেবে তেমন বড় না হলেও তাদের প্রশিক্ষণ খুবই ভালো৷ আইসিস-এর নৃশংসতার নানা পরিচয় পাওয়া যায়৷ মানবাধিকার সংস্থা হিউম্যান রাইটস ওয়াচ-এর সূত্র অনুযায়ী তারা টিকরিট শহরে ১৬০ থেকে ১৯০ জন পুরুষকে হত্যা করেছে৷ আর এক বিশেষজ্ঞ সেই সঙ্গে মনে করিয়ে দিয়েছেন, যে সিরিয়ায় বাশার আল আসাদ বাহিনীর সঙ্গে সংগ্রামে এই সব যোদ্ধাদের সামরিক অভিজ্ঞতা বেড়েছে৷ তবে এরা সাঁজোয়া গাড়ি বা সামরিক সরঞ্জামের উপর নির্ভর করে না৷ ফলে বিমান হামলা চালিয়ে এদের কাবু করা কঠিন৷ কিন্তু আইসিস-এর সাফল্য আপাতত সুন্নি-প্রধান এলাকার মধ্যেই সীমিত রয়েছে৷ ইরাকের দক্ষিণে শিয়া-প্রধান এলাকার দিকে অগ্রসর হতে তাদের বেশ বেগ পেতে হচ্ছে৷ অন্যদিকে আসাদের বিমানবাহিনীও এখন সীমান্ত পেরিয়ে তাদের উপর হামলা চালাচ্ছে৷ কাগজে-কলমে ইরাকি সেনাবাহিনীর শক্তি দেখলে সমীহ করতে হয়৷ প্রায় ১৯৩,০০০ সৈন্য, অনেক সামরিক সরঞ্জাম এবং ১,৭০০ কোটি ডলারের বাজেট নিয়েও তারা আইসিস-এর মোকাবিলা করতে হিমশিম খাচ্ছে৷ ২৪৩টি কমব্যাট ব্যাটেলিয়নের মধ্যে ৬০টি লাপাত্তা, তাদের অস্ত্রশস্ত্র ও সরঞ্জামেরও কোনো পাত্তা নেই৷ ইরাকি সেনাবাহিনীর মনোবল ও প্রশিক্ষণের অভাব এবং দুর্নীতি ও স্বজনপোষণ একটা বড় সমস্যা৷ সেইসঙ্গে রয়েছে সাম্প্রদায়িক বিভাজন৷ আইসিস-এর বিরুদ্ধে সংগ্রামে একমাত্র ভরসা কুর্দি সৈন্যরা৷ তাদের পেশমের্গা বাহিনীর প্রায় ৩৫,০০০ প্রশিক্ষণপ্রাপ্ত যোদ্ধা ইরাকি সেনাবাহিনীর মধ্যে স্থান পেয়েছে৷ উত্তরে কুর্দিস্তান স্বশাসিত এলাকার প্রেসিডেন্ট মাসুদ বারজানি প্রয়োজনে আরও ৮০,০০০ থেকে ২৪০,০০০ যোদ্ধা পাঠাতে পারেন৷ প্রশ্ন হলো, শিয়া প্রধানমন্ত্রী নুরি আল মালিকি-কে সাহায্য করতে কুর্দিরা আদৌ কতটা আগ্রহী৷ এমন প্রেক্ষাপটে মার্কিন প্রেসিডেন্ট বারাক ওবামা জঙ্গিদের উপর বিমান হামলার সম্ভাবনা উড়িয়ে দিচ্ছেন না৷ পারস্য উপসাগরে মার্কিন রণতরী থেকে যে কোনো মুহূর্তে টোমাহক ক্ষেপণাস্ত্র নিক্ষেপ করার ক্ষমতা অ্যামেরিকার রয়েছে৷ তবে আইসিস যোদ্ধারা সাধারণ মানুষের সঙ্গে মিশে থাকায় এমন হামলায় নিরীহ মানুষের মৃত্যুর আশঙ্কা রয়েছে৷ ওবামা চান, মালিকি তাঁর সংকীর্ণ শিয়া-সর্বস্ব নীতি ত্যাগ করে সুন্নি ও অন্যান্য সম্প্রদায়ের প্রতি সহযোগিতার হাত বাড়িয়ে দিন৷ এদিকে সিরিয়ায় আসাদের বিরোধী শক্তির একটা অংশকে সামরিক প্রশিক্ষণ ও অস্ত্রশস্ত্র দিতে চায় মার্কিন প্রশাসন৷ ওবামা এর জন্য কংগ্রেসের কাছে ৫০ কোটি ডলার অনুমোদনের অনুরোধ করেছেন৷ এই নীতির মাধ্যমে অ্যামেরিকা আসাদ ও সুন্নি জঙ্গিদের দুর্বল করে দিতে চায়৷ ইরান সামগ্রিকভাবে মালিকি-র প্রশাসনকে সমর্থন ও সাহায্য দিয়ে চলেছে৷ ইরাকের দুর্দিনে সামরিক সরঞ্জামও পাঠিয়ে চলেছে৷ তবে ড্রোন পাঠিয়ে পরিস্থিতির উপর নজর রাখা ছাড়া অন্য কোনো সক্রিয় ভূমিকা পালনের লক্ষণ দেখা যাচ্ছে না৷ এসবি/জেডএইচ (এএফপি, এপি)",
  "manualKeyPhrases" : [ "হামলা", "কুর্দি", "সুন্নি", "সৈন্য", "শিয়া", "ড্রোন" ],
  "automaticKeyPhrases" : [ "" ]
}