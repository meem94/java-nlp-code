{
  "docID" : 6202,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মানিতে-নাচে-গানে-শুরু-হয়ে-গেল-কার্নিভাল/a-15525701",
  "title" : "জার্মানিতে নাচে-গানে শুরু হয়ে গেল ‘কার্নিভাল’",
  "date" : "11.11.2011",
  "writter" : "",
  "categories" : [ "বিনোদন" ],
  "article" : "১১-১১-১১ অর্থাৎ ১১ই নভেম্বর বেলা ১১টা বেজে ১১ মিনিট৷ ২০১১ সালের এ দিনটিতেও ঠিক এই সময়ে শুরু হয়ে গেল রাইন অঞ্চলে কার্নিভালের মরশুম৷ যা একেবারে তুঙ্গে পৌঁছাবে আগামী ফেব্রুয়ারি মাসে এক বর্ণাঢ্য, দীর্ঘ শোভাযাত্রার মধ্য দিয়ে৷ রাইন নদীর তীর ঘেঁসা প্রধান তিনটি শহর – কোলন, ডুসেলডর্ফ আর মাইনৎস-এ এই ‘পঞ্চম' ঋতুর আগমন মানেই কার্নিভাল৷ আর কার্নিভাল মানেই নাচ-গান-পান৷ তার সঙ্গে আছে হৈহুল্লোড়, রংবেরং-এর পোশাক পরে নানা সাজ-সজ্জা, জম-জমাট সব সন্ধ্যা৷ তাই প্রতিবারের মতো এবারেও কার্নিভালের প্রথম এ দিনটায় কোলন শহরের প্রাচীন এলাকার ‘হয়মার্কট'-এ উপস্থিত হয় নানা বয়সের, নানা সাজের মানুষ৷ যাদের নানা রঙের এবং ঢঙের পোশাক পরে ঘুরে বেড়াতে দেখা যায়৷ দেখা যায় কার্নিভালে প্রচলিত গানের তালে তালে নাচতেও৷ কেউ খরগোশ, কেউ পরি, কেউ ডাক্তার, হরিণ, কেউ বা মৌমাছি৷ আবার কারো কারো পরনে আরো চমকপ্রদ পোশাক৷ এই যেমন ডাকাত বা ভূতের সাজ৷ সব মিলিয়ে আমোদ আর আনন্দের ঢালাও ব্যবস্থা৷ তবে শুধু কোলন নয়, ড্যুসেলডর্ফ আর মাইনৎস শহরেও ঐ একই সময় শুরু হয় কার্নিভালের এই আনন্দঘন ঋতু৷ আর এই মরশুমে ১১ই নভেম্বর থেকেই অসংখ্য ক্লাব ও সংস্থা নাচ, কমেডি শো এবং নানা স্বাদের অনুষ্ঠান আয়োজনের প্রস্তুতি নেওয়া শুরু করে৷ কোলনে কার্নিভালের চূড়ান্ত পর্বে, মানে ফেব্রুয়ারি মাসের ‘রোজেন মোনটাগ' বা ‘গোলাপি সোমবার'-এ উপস্থিত হয় দেশ-বিদেশের লক্ষ লক্ষ মানুষ৷ তাদের উপস্থিতিতে শহরের প্রধান প্রধান রাস্তায় চলে দীর্ঘ শোভাযাত্রা৷ অপেক্ষমান দর্শকদের দিকে ছুঁড়ে দেওয়া হয় চকলেট, লজেন্স, ফুল, সুগন্ধী ও আরো নানা রকমের উপহার৷ যা ব্যস্ত হাতে কুড়িয়ে নেয় ছেলে-বুড়ো-মেয়ে-পুরুষ সকলেই৷ অবশ্য শুধু রাস্তা-ঘাটই নয়, এ মরশুমে রাইন নদীর ধারের প্রায় প্রতিটি শহরের দোকানপাটই ভরে ওঠে নানা রকম পোশাক-আশাকে৷ ‘গোলাপি সোমবার'-এর তিন-চারদিন আগে থেকেই ভরা থাকে পানশালা, রেস্তোরাঁগুলো৷ নাচের আসরও বসে নানা জায়গায়৷ ঐ কটা দিন ট্রাম-বাসে যেন তিল ধারনের জায়গা থাকে না৷ প্রসঙ্গত, জার্মানিতে সেই ১৮২৩ সালে কার্নিভালের প্রথম শোভাযাত্রার আয়োজন করেছিল কোলনের বাসিন্দারা৷ এর দু'বছর পর ড্যুসেলডর্ফ শহরও শুরু করে এই আয়োজন৷ আর ১৮৩৬ সালে অন্যদের দেখাদেখি মাইনৎস শহরেও শুরু হয় এই উৎসব৷ আর এবার তা শুরু হলো শতাব্দীর এই বিশেষ দিনে৷ প্রতিবেদন: দেবারতি গুহ সম্পাদনা: আব্দুল্লাহ আল-ফারূক",
  "manualKeyPhrases" : [ "নাচ", "চকলেট", "রাইন", "গান", "কার্নিভাল", "হরিণ", "লজেন্স", "পুরুষ", "কোলন", "মাইনৎস", "মৌমাছি", "শোভাযাত্রা", "সজ্জা", "জম", "মরশুম", "ফুল", "ডাক্তার", "সুগন্ধী", "ডুসেলডর্ফ" ],
  "automaticKeyPhrases" : [ "" ]
}