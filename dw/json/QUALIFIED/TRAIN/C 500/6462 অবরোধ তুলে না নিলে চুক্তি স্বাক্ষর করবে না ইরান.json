{
  "docID" : 6462,
  "source" : "http://www.dw.com/",
  "lang" : "BN",
  "url" : "http://www.dw.com/bn/অবরোধ-তুলে-না-নিলে-চুক্তি-স্বাক্ষর-করবে-না-ইরান/a-18371353",
  "title" : "অবরোধ তুলে না নিলে চুক্তি স্বাক্ষর করবে না ইরান",
  "date" : "09.04.2015",
  "writter" : "",
  "categories" : [ "ইরান" ],
  "article" : "রেসিডেন্ট হাসান রোহানি বলেছেন, অর্থনৈতিক অবরোধ তুলে না নিলে তাঁর দেশ পরমাণু চুক্তিতে স্বাক্ষর করবে না৷ পরমাণু কর্মসূচি নিয়ে ছয় বিশ্বশক্তির সঙ্গে ইরানের খসড়া চুক্তি স্বাক্ষরের এক সপ্তাহের মধ্যেই ইরানের প্ এ কথা বললেন৷ বুধবার আণবিক প্রযুক্তি দিবস পালন করেছে ইরান৷ আণবিক গবেষণার ক্ষেত্রে দেশের সব অর্জন উদযাপনের দিনে প্রেসিডেন্ট রোহানি বলেন, ‘‘চুক্তি কার্যকর শুরুর প্রথম দিনেই সব অর্থনৈতিক অবরোধ তুলে না নিলে আমরা চুক্তিতে স্বাক্ষর করবো না৷'' গত সপ্তাহে সুইজারল্যান্ডের লোসানে টানা আট দিনের আলোচনা শেষে ছয় বিশ্বশক্তি, অর্থাৎ যুক্তরাষ্ট্র, যুক্তরাজ্য, ফ্রান্স, চীন, রাশিয়া ও জার্মানির সঙ্গে পরমাণু কর্মসূচি নিয়ে খসড়া চুক্তি স্বাক্ষর করে ইরান৷ চুক্তি অনুযায়ী ইরান ইউরেনিয়াম সমৃদ্ধ করা ধীরে ধীরে কমাবে৷ খসড়া চুক্তিতে বলা হয়, ইরান তার পারমাণবিক ক্ষমতা দুই তৃতীয়াংশ কমিয়ে আনবে৷ পরমাণু গবেষণাও ধীরে ধীরে বন্ধ করা হবে৷ চুক্তি অনুযায়ী কাজ হচ্ছে কিনা তা পর্যবেক্ষণ করবে আন্তর্জাতিক পরমাণু শক্তি সংস্থা (আইএইএ)৷ চুক্তি অনুযায়ী কাজ হলে ইউরোপীয় ইউনিয়ন ও যুক্তরাষ্ট্র পর্যায়ক্রমে ইরানের ওপর থেকে সব নিষেধাজ্ঞা তুলে নেবে- এ কথাও বলা হয়েছে চুক্তিতে ৷ ৩০ জুনের মধ্যে দু পক্ষের মূল চুক্তিতেও স্বাক্ষর করার কথা৷ কিন্তু এক সপ্তাহের মধ্যেই চুক্তির বিষয়ে কঠোর অবস্থান নিয়েছে ইরান৷ রোহানি সরকারের ওপর দেশের জনগণের প্রত্যাশার চাপ এর একটা কারণ হতে পারে৷ খসড়া চুক্তি স্বাক্ষরের পর উল্লাসে মেতে ওঠে ইরান৷ ইরানের সর্বস্তরের মানুষ মনে করছে, চুক্তি স্বাক্ষরিত হবে এবং দেশের ওপর থেকে সব নিষেধাজ্ঞা সরে যাবে, যার অর্থ, আবার মুক্ত হবে ইরান৷ ইরানের মানুষ অনেক বছর ধরে এমন একটি দিনের অপেক্ষায়৷ শুক্রবার খসড়া চুক্তি স্বাক্ষরের আনন্দে উদ্বেল মিনা দেরাখশান্দে বলছিলেন, ‘‘অবশেষে সব শেষ হলো৷ (ইরানের) নির্বাসনপর্ব শেষ৷ অর্থনৈতিক দুরবস্থা এখন কেটে যাবে৷ রোহানি কথা রেখেছেন৷'' বিশ্ববিদ্যালয়ের ছাত্রী মিনা সঙ্গে এ-ও বলেছেন, ‘‘(চুক্তি নিয়ে) আলোচনাটা ব্যর্থ হলে আমাদের, অর্থাৎ ইরানের মানুষদের সর্বনাশ হয়ে যাবে৷ এমন কথা আমি ভাবতেই পারিনা৷'' ইরানের অধিকাংশ মানুষের মনের কথাই বলেছেন মিনা৷ আণবিক চুক্তি স্বাক্ষর করে দেশের অর্থনৈতিক উন্নয়ন ত্বরান্বিত করার আশ্বাস দিয়েই ক্ষমতায় এসেছেন হাসান রোহানি৷ বিশ্লেষকরা মনে করছেন, চুক্তি না হলে এবং সে কারণে অর্থনৈতিক অবরোধ প্রত্যাহার না হলে ইরানের অভ্যন্তরীণ সংকট ব্যাপক রূপ নেবে৷ কেমব্রিজ বিশ্ববিদ্যালয়ের ইরান বিষয়ক বিশেষজ্ঞ করিম সাদজাদপুর মনে করেন, ‘‘চুক্তি ফলপ্রসূ না হলে বেশিরভাগ অ্যামেরিকান এ নিয়ে হয়তো মাথাই ঘামাবেনা, কিন্তু ইরানিদের খুব খারাপ অবস্থা হবে৷'' জনগণের প্রত্যাশার এমন চাপের কারণেই হয়তো চুক্তি চুক্তি কার্যকর শুরুর দিনেই অর্থনৈতিক অবরোধ তুলে না নিলে চুক্তিতে স্বাক্ষর না করার হুমকি দিয়েছেন হাসান রোহানি৷ এসিবি/এসবি (এপি, রয়টার্স)",
  "manualKeyPhrases" : [ "স্বাক্ষর", "পরমাণু", "চুক্তি", "অর্থনৈতিক", "ইরান", "অবরোধ" ],
  "automaticKeyPhrases" : [ "" ]
}