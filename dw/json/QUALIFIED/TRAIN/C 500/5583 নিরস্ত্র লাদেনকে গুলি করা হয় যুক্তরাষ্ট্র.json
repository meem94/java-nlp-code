{
  "docID" : 5583,
  "source" : "http://www.dw.com/",
  "lang" : "BN",
  "url" : "http://www.dw.com/bn/নিরস্ত্র-লাদেনকে-গুলি-করা-হয়-যুক্তরাষ্ট্র/a-15047235",
  "title" : "নিরস্ত্র লাদেনকে গুলি করা হয়: যুক্তরাষ্ট্র",
  "date" : "04.05.2011",
  "writter" : "",
  "categories" : [ "বিশ্ব" ],
  "article" : "ওসামা বিন লাদেনকে নিরস্ত্র অবস্থায় গুলি করে মার্কিন সেনারা৷ অভিযানের শুরুতে গ্রেপ্তার প্রতিরোধের চেষ্টা করেছিল আল-কায়দা শীর্ষ নেতা৷ এদিকে সিআইএ প্রধান স্বীকার করেছেন, এই অভিযানের বিষয় পাকিস্তানকে কিছু জানানো হয়নি৷ লাদেনকে হত্যার নানা দিক বিন লাদেনকে যখন গুলি করে মার্কিন সেনারা তখন সে নিরস্ত্র ছিল৷ আর লাদেনের স্ত্রী'র পায়ে গুলি করেছিল মার্কিন সেনারা৷ তাকে হত্যা করা হয়নি৷ হোয়াইট হাউসের মুখপাত্র জে কের্নি এই অভিযান প্রসঙ্গে বলেন, মার্কিন হামলাকারী বিন লাদেনের আস্তানায় প্রবেশ করলে লাদেনের স্ত্রী বেপোরোয়াভাবে এগিয়ে আসে৷ এসময় সেই মহিলার পায়ে গুলি করে মার্কিন সেনা, তবে তাকে হত্যা করা হয়নি৷ কের্নি আরো জানান, বিন লাদেন মার্কিন বাহিনীকে প্রতিরোধের চেষ্টা করে এবং গুলিতে নিহত হয়৷ তবে যখন তাকে গুলি করা হয়েছিল তখন লাদেন নিরস্ত্র ছিল৷ এই অভিযানে লাদেন ছাড়াও নিহত হয় কমপক্ষে চারজন৷ এদের মধ্যে দু'জন তার বার্তা বাহক বলে শোনা যাচ্ছে, একজনের পরিচয় জানা যায়নি এবং আরেক মহিলা প্রাণ হারায় দুইপক্ষের গোলাগুলির মধ্যে, যাকে বলে ক্রসফায়ারে৷ ছবি প্রকাশ নিয়ে আলোচনা হোয়াইট হাউস মুখপাত্র কের্নি বলেছেন, নিহত লাদেনের ছবি প্রকাশের বিষয়ে এখনো কোন সিদ্ধান্ত নিতে পারেনি মার্কিন কর্তৃপক্ষ৷ কেননা, জখমের কারণে তার ছবিগুলো বেশ ভয়াবহ দেখাচ্ছে৷ তবে মার্কিন গোয়েন্দা সংস্থা সিআইএ'র প্রধান লিওন পেনেটা জানিয়েছেন, লাদেনের ছবি কোন একসময় প্রকাশ করা হবেই৷ সরকার এই ছবি প্রকাশের সবচেয়ে ভালো উপায় কোনটা হতে পারে তাই নিয়ে আলোচনা করছে৷ এখানে বলা প্রয়োজন, লাদেনের মৃত্যুর পরপরই ইন্টারনেটে একটি ছবি প্রকাশ করা হয়, ‘নিহত লাদেন' নামে৷ তবে, অল্প সময়ের মধ্যেই প্রমাণ হয় ছবিটি নকল৷ হামলার বিষয়ে জানত না পাকিস্তান টাইম ম্যাগাজিনকে সিআইএ প্রধান জানিয়েছেন, এই অভিযানে তাদের ‘নামমাত্র' দক্ষিণ এশিয়ার মৈত্রী দেশকে যোগ করার পরিকল্পনা তাদের ছিল না৷ টাইমে প্রকাশিত বক্তব্য অনুযায়ী, সিআইএ মনে করেছে অভিযান সম্পর্কে পাকিস্তানিদের সঙ্গে কাজ করলে ঝুঁকি বাড়তে পারত৷ কেননা তারা হামলার লক্ষ্যকে সতর্ক করে দিতে পারত৷ প্রতিবেদন: আরাফাতুল ইসলাম সম্পাদনা: সুপ্রিয় বন্দোপাধ্যায়",
  "manualKeyPhrases" : [ "পাকিস্তান", "গুলি", "মার্কিন সেনা", "নিহত", "নিরস্ত্র" ],
  "automaticKeyPhrases" : [ "" ]
}