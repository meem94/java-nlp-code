{
  "docID" : 5895,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইউরো-এলাকার-রাজনৈতিক-ঐক্যের-ডাক-দিলেন-দ্রাগি/a-17948303",
  "title" : "ইউরো এলাকার রাজনৈতিক ঐক্যের ডাক দিলেন দ্রাগি",
  "date" : "24.09.2014",
  "writter" : "",
  "categories" : [ "ইউরোপ" ],
  "article" : "ইউরোপীয় কেন্দ্রীয় ব্যাংকের প্রধান মারিও দ্রাগি বলেছেন, অর্থনীতিকে চাঙ্গা করতে সংস্কার এবং প্রয়োজনীয় পদক্ষেপ সম্পর্কে রাজনৈতিক ঐক্যের প্রয়োজন৷ ওদিকে সাম্প্রতিক তথ্য-পরিসংখ্যান সম্পর্কে উদ্বিগ্ন ইউরোপের পুঁজিবাজার৷ ইসিবি প্রধান মারিও দ্রাগি ইউরোপীয় পার্লামেন্টের সামনে বর্তমান অর্থনৈতিক পরিস্থিতির এক রূপরেখা তুলে ধরেছেন৷ বিভিন্ন পদক্ষেপের মাধ্যমে ইসিবি অর্থনীতিকে চাঙ্গা করার প্রচেষ্টা চালিয়ে যাচ্ছে, বলেন দ্রাগি৷ ইসিবি-র নতুন ‘স্টিমুলাস' কর্মসূচির পক্ষে সওয়াল করে তিনি বলেন, ইউরো এলাকার অর্থনৈতিক উন্নতির প্রয়াস তার গতি হারাচ্ছে৷ একদিকে ইউক্রেন ও ইরাকের মতো সংকটের ফলে ক্ষতি হচ্ছে৷ অন্যদিকে ইউরো এলাকার রাজনৈতিক নেতৃত্ব ঐক্যবদ্ধভাবে সংস্কারের মাধ্যমে অর্থনীতিকে আরও দক্ষ করে তুলতে পারছে না৷ এই ঐক্যের উপর বিশেষ জোর দিচ্ছেন দ্রাগি৷ তথ্য ও পরিসংখ্যানের বিচারে ইউরো এলাকার অর্থনৈতিক পরিস্থিতির উল্লেখযোগ্য অবনতি ঘটছে৷ এর নেতিবাচক প্রভাব দেখা যাচ্ছে ইউরোপের পুঁজিবাজারের উপরেও৷ শুক্রবার থেকে পর পর তিন দিন ধরে শেয়ারের দরপতন ঘটেছে৷ সেপ্টেম্বর মাসে ইউরোজোন ব্যবসায়িক কার্যকলাপ গত ন'মাসে সবচেয়ে কম মাত্রা ছুঁয়েছে৷ এই পিএমআই সূচক অর্থনৈতিক দুর্বলতার পরিচয় দিচ্ছে বলে বিশেষজ্ঞরা মনে করছেন৷ ফলে প্রবৃদ্ধির সম্ভাবনাও ক্ষীণ হয়ে আসছে৷ অন্যদিকে কনজিউমার কনফিডেন্সও গত চার মাস ধরে কমে চলেছে৷ একদিকে বেকারত্বের উচ্চ হার, অন্যদিকে সরকারি স্তরে ব্যয় সংকোচের ফলে মানুষ কেনাকাটা কমিয়ে দিচ্ছেন, যা অর্থনীতির জন্য মোটেই সুখবর নয়৷ সংকটগ্রস্ত দেশগুলি মোটামুটি মাথা তুলে দাঁড়ালেও ফ্রান্স ও ইটালির মতো দেশকে নিয়েই বর্তমানে দুশ্চিন্তা দেখা দিয়েছে৷ অতীতের দুর্বলতা ঝেড়ে ফেলে সংস্কারের মাধ্যমে ফ্রান্সের অর্থনীতিকে মজবুত করতে চান নতুন প্রধানমন্ত্রী মানুয়েল ভাল্স৷ এ কাজে তিনি জার্মানির সহায়তা চাইছেন৷ জার্মান চ্যান্সেলর আঙ্গেলা ম্যার্কেল তাঁর উদ্যোগের প্রতি আস্থা ও সমর্থন দেখিয়েছেন৷ তবে বাজেট সংক্রান্ত কড়া নিয়ম শিথিল করার প্রশ্নে ম্যার্কেল অনড়৷ তিনি চান, সব দেশই সংস্কার ও ব্যয় সংকোচের মাধ্যমে নিজেদের অর্থনীতির ভীত মজবুত করুক৷ শুধু স্টিমুলাসের মাধ্যমে সাময়িক সাফল্য তাঁর কাছে গ্রহণযোগ্য নয়৷ তবে নিয়ম-নীতির কাঠামোর মধ্যে থেকেও অর্থনৈতিক স্টিমুলাসের পক্ষে সওয়াল করছে অনেক মহল৷ এসবি/ডিজি (এএফপি, এপি, রয়টার্স)",
  "manualKeyPhrases" : [ "ইসিবি", "ইউরো", "তথ্য", "দ্রাগি", "পরিসংখ্যান", "রাজনৈতিক", "পুঁজিবাজার", "চাঙ্গা" ],
  "automaticKeyPhrases" : [ "" ]
}