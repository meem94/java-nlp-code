{
  "docID" : 6250,
  "source" : "http://www.dw.com/",
  "lang" : "BN",
  "url" : "http://www.dw.com/bn/সৌদিকে-দুটি-দ্বীপ-দেয়ার-পরিকল্পনায়-মিশরীয়রা-ক্ষুব্ধ/a-19180445",
  "title" : "সৌদিকে দু'টি দ্বীপ দেয়ার পরিকল্পনায় মিশরীয়রা ক্ষুব্ধ",
  "date" : "12.04.2016",
  "writter" : "",
  "categories" : [ "সৌদি আরব" ],
  "article" : "মাত্রই মিশরে পাঁচদিনের সফর শেষ করলেন সৌদি বাদশা সালমান৷ এ সময় দু'দেশের মধ্যে কয়েক বিলিয়ন ডলারের বিনিয়োগ চুক্তি স্বাক্ষরিত হয়৷ তবে সৌদি আরবকে দু'টি দ্বীপ দেয়ার ঘোষণায় ক্ষুব্ধ, অবাক অনেক মিশরীয়৷ শনিবার এক বিবৃতিতে মিশর জানায়, দুই দেশের মধ্যে সমুদ্রের সীমানা নির্ধারণ করে একটি চুক্তি স্বাক্ষরিত হয়৷ এর ফলে তিরান ও সানাফির দ্বীপ দুটি এখন থেকে সৌদি আরবের সীমানায় বলে বিবেচিত হবে৷ এই প্রক্রিয়া সম্পন্ন হতে ছয় বছর সময় লেগেছে বলেও জানানো হয় বিবৃতিতে৷ এরপর সৌদি আরব ও মিশরের কর্মকর্তারা জানান, দ্বীপ দুটি সৌদি আরবেরই ছিল৷ ১৯৫০ সালে সৌদি আরবের প্রতিষ্ঠাতা আব্দুলআজিজ আল সৌদ মিশরকে দ্বীপ দু'টি রক্ষার দায়িত্ব দিয়েছিল৷ ঐ দু'টি দ্বীপের মধ্যে বেশি পরিচিত তিরান৷ ছুটি কাটাতে অনেক পর্যটক সেখানে যান৷ নীচের টুইটটিতে দ্বীপ দু'টি দেখা যাচ্ছে৷ মিশরের পর্যটন বিষয়ক ওয়েবসাইটে তিরানকে ‘মাস্ট-সি ডেস্টিনেশন' বলে উল্লেখ করা হয়েছে৷ দ্বীপ দেয়ার ঘোষণায় অনেক মিশরীয় ক্ষুব্ধ হয়ে উঠেছেন৷ আরবি ভাষায় ‘আওয়াদ সোল্ড হিজ ল্যান্ড' হ্যাশট্যাগ (#عواد_باع_ارضه) ব্যবহার করে অনেকে টুইটারে তাদের ক্ষোভ ব্যক্ত করেন৷ হ্যাশট্যাগটি মিশরের ষাটের দশকের একটি জনপ্রিয় গান থেকে নেয়া৷ সেই সময় আবাদি জমি বিক্রি করাকে অসম্মানের মনে করা হতো৷ সৌদি আরবকে দু'টি দ্বীপ দিয়ে দেয়ার বিষয়টি এমনই অসম্মানের মনে করছেন মিশরীয়রা৷ বিশেষ করে এমন সময়ে এই ঘোষণা এসেছে যখন সৌদি আরবের সঙ্গে মিশর কয়েক বিলিয়ন ডলারের বিনিয়োগ চুক্তি করেছে৷ এর আওতায় মিশর ও সৌদি আরবের মধ্যে সাগরের উপর দিয়ে সেতু নির্মাণের ঘোষণাও দিয়েছেন সৌদি বাদশা সালমান৷ মিশরের জনপ্রিয় টেলিভিশন উপস্থাপক বাসেম ইউসেফ, যিনি সরকারের সমালোচনা করায় এখন দেশের বাইরে থাকতে বাধ্য হচ্ছেন, তিনি টুইটারে মিশরের প্রেসিডেন্ট আল-সিসিকে বিদেশি পর্যটকদের কাছে সুভেনির বিক্রি করা রাস্তার হকারের সঙ্গে তুলনা করেছেন৷ আরবি ভাষায় তিনি লিখেছেন, ‘‘এখানে, এখানে, পাশা, এক বিলিয়নে একটি দ্বীপ, দুইতে একটি পিরামিড, তার উপর আমি ফ্রিতে দু'টো মূর্তি বসিয়ে দিব৷'' জেডএইচ/ডিজি (এএফপি, এপি)",
  "manualKeyPhrases" : [ "আওয়াদ সোল্ড হিজ ল্যান্ড", "মিশর", "পিরামিড", "সৌদি আরব", "দ্বীপ" ],
  "automaticKeyPhrases" : [ "" ]
}