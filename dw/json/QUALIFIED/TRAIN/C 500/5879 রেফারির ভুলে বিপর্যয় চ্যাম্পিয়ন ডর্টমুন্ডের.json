{
  "docID" : 5879,
  "source" : "http://www.dw.com/",
  "lang" : "BN",
  "url" : "http://www.dw.com/bn/রেফারির-ভুলে-বিপর্যয়-চ্যাম্পিয়ন-ডর্টমুন্ডের/a-16439793",
  "title" : "রেফারির ভুলে বিপর্যয় চ্যাম্পিয়ন ডর্টমুন্ডের",
  "date" : "09.12.2012",
  "writter" : "",
  "categories" : [ "খেলাধুলা" ],
  "article" : "রেফারি ভোল্ফগাঙ শ্টার্ক এর ভুলে আরো পিছিয়ে গেল দুইবারের সেরা বোরুসিয়া ডর্টমুন্ড৷ খেলা শেষে ভিডিও দেখে নিজের ভুল বুঝতে পারেন এবং সেজন্য দুঃখ প্রকাশ করেন শ্টার্ক৷ কিন্তু তার আগেই বড় ক্ষতির শিকার হয়ে গেল ডর্টমুন্ড৷ ৪১ পয়েন্ট নিয়ে তালিকার শীর্ষে থাকা বায়ার্ন মিউনিখের ধারেকাছে পৌঁছার লক্ষ্য নিয়েই মূলত ভোল্ফসবুর্গের বিরুদ্ধে জোর লড়াইয়ে নামে বোরুসিয়া ডর্টমুন্ড৷ কিন্তু মিউনিখ তো দূরের কথা রেফারির ভুলের কারণে নিচের সারির দল ভোল্ফসবুর্গের কাছে ৩-২ গোলে হারতে হলো তাদের৷ সেই রাগে-দুঃখে খেলার শেষে প্রতিপক্ষ দলের প্রশিক্ষক লরেন্স গ্যুন্থ্যার কোয়েস্টনারের সাথে করমর্দন পর্যন্ত করেননি ডর্টমুন্ডের প্রশিক্ষক ইয়ুর্গেন ক্লপ৷ খেলার শুরু থেকেই বল নিজেদের নিয়ন্ত্রণে রাখেন ক্লপের ছেলেরা৷ ফলে মাত্র ছয় মিনিটের মাথায় প্রথম গোল করতে সক্ষম হন মার্কো রয়েস৷ কিন্তু আধা ঘণ্টা যেতে না যেতেই বিপত্তি বাধে বাজ দোস্তের গোলমুখী বল আটকানো নিয়ে৷ সেই মুহূর্তের ভিডিওটি খুব মনোযোগের সাথে দেখলেই স্পষ্ট হয় যে, দোস্তের বলটি প্রথমে ডর্টমুন্ডের রক্ষণভাগের খেলোয়াড় মার্সেল শ্মেলসারের হাটুতে লাগে৷ এরপর বলটি ঘুরে গিয়ে তাঁর হাতের মুঠো ছুয়ে যায়৷ কিন্তু রেফারি ভোল্ফগাঙ শ্টার্ক খালিচোখে দেখে মনে করেন, শ্মেলসার বুঝি বলটিকে ইচ্ছাকৃতভাবে হাত দিয়ে আটকানোর চেষ্টা করে৷ তাই হাত দিয়ে গোলমুখী বল আটকানোর অপরাধে রেফারি তাঁকে লাল কার্ড দিয়ে মাঠ থেকে বের করে দেন৷ ফল দাঁড়ায় বাকি সময়টুকু ডর্টমুন্ডকে খেলতে হয় ১০ জন খেলোয়াড় নিয়ে৷ তাছাড়া শ্মেলসারের হাতে বল লাগায় পেনাল্টি শট পেয়ে তার সদ্ব্যবহার করেন ভোল্ফসবুর্গ তারকা দিয়েগো৷ মনোবল ভেঙে যায় ডর্টমুন্ড তারকাদের৷ সেই সুযোগে পাঁচ মিনিট পরেই আরেকটি গোল করে দলকে এগিয়ে দেন নালদো৷ ৬১ মিনিটে ডর্টমুন্ড তারকা ইয়াকুব ব্লাচিকোভস্কি গোল শোধ করলেও ৭৩ মিনিটে দিয়েগোর তুলে দেওয়া বলে আলতো টোকা দিয়ে নিজেদের জয় নিশ্চিত করেন বাজ দোস্ত৷ ডর্টমুন্ডের এমন শোচনীয় অবস্থার ফলে লিডার বায়ার্ন মিউনিখের সাথে এখন তাদের ব্যবধান দাঁড়িয়েছে ১৪ পয়েন্ট৷ তৃতীয় ঘরে ডর্টমুন্ড৷ ৩০ পয়েন্ট নিয়ে দ্বিতীয় স্থানে বায়ার লেভারকুজেন এবং ডর্টমুন্ডের সমান পয়েন্ট নিয়ে চতুর্থ অবস্থানে রয়েছে আইন্ট্রাক্ট ফ্রাঙ্কফুর্ট৷ এএইচ / আরআই (ডিপিএ, এএফপি, রয়টার্স)",
  "manualKeyPhrases" : [ "ফ্রাঙ্কফুর্ট", "বায়ার্ন", "ডর্টমুন্ড", "ভোল্ফসবুর্গ", "খেলা", "মিউনিখ" ],
  "automaticKeyPhrases" : [ "" ]
}