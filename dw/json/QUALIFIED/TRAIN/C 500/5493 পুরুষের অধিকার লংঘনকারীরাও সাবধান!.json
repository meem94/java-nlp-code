{
  "docID" : 5493,
  "source" : "http://www.dw.com/",
  "lang" : "BN",
  "url" : "http://www.dw.com/bn/পুরুষের-অধিকার-লংঘনকারীরাও-সাবধান/a-18269319",
  "title" : "পুরুষের অধিকার লংঘনকারীরাও সাবধান!",
  "date" : "22.02.2015",
  "writter" : "আশীষ চক্রবর্ত্তী",
  "categories" : [ "ব্লগ" ],
  "article" : "সম অধিকারের প্রশ্ন সবার ক্ষেত্রে সমানভাবে প্রযোজ্য হওয়া উচিত৷ আদতে কি তা সব সময় হয়? যুগলের বেলায় কী হয়েছে? নাকি ইন্দিরাও পরিস্থিতির সুবিধা নিয়ে একজন পুরুষের অধিকার ক্ষুণ্ণ করেছেন? মৃগী কোনো দুরারোগ্য ব্যাধি নয়৷ তা সত্ত্বেও ইন্দিরা মৃগী রোগী যুগল কিশোরকে ছেড়ে অন্য কাউকে বিয়ে করতে চাইতেই পারেন, তাই বলে এভাবে! ছেলেটি বিয়ের আসরেই অসুস্থ হয়ে পড়ায় ডাক্তারের কাছে গেল, কয়েক ঘণ্টার মধ্যে ফিরে দেখে বিয়ে শেষ! যুগলের বিরুদ্ধে তথ্য গোপনের অভিযোগ তুলেছেন ইন্দিরা৷ পাত্র সম্পর্কে সব তথ্য জানতে ইন্দিরার পরিবার খুব তৎপর ছিল কিনা এএফপির খবরে এ সম্পর্কে কিছু বলা হয়নি৷ সংক্ষেপে পরিবেশন করা খবরে অনেক দরকারি তথ্যই নেই৷ তবে ইন্দিরা যে যুগলের বিকল্প খুঁজে নিতে এক বেলাও দেরি করেননি এটুকু জানানো হয়েছে৷ ভারতে ধর্ষণসহ নানা ধরণের নারী নির্যাতন নিত্য দিনের ঘটনা৷ খুব কম ক্ষেত্রেই অপরাধীর বিচার হয়৷ অধিকাংশ ঘটনা চাপা পড়ে যায়৷ ধর্ষিতা লোকলজ্জার ভয়ে প্রকাশ করেন না৷ সমাজও নানাভাবে বাধা হয়ে দাঁড়ায়৷ বিচারের বানী নিভৃতে ধুঁকে ধুঁকে মরে৷ যুগলের বিচার প্রাপ্তির আকাঙ্খাও কি ধুঁকে মরছে? তাঁর অধিকার ক্ষুণ্ণ হওয়ার ব্যাপারটিও কিন্তু ‘বৃহত্তর স্বার্থে' নিকটজনেরা এড়িয়ে গেছেন৷ আত্মপক্ষ সমর্থনের সময়ও তিনি পাননি৷ পর্যাপ্ত সময় না দিয়ে তাঁর প্রতি অন্যায় করা হয়েছে৷ এর ফলে অবশ্যই অধিকার ক্ষুণ্ণ হয়েছে৷ উপস্থিত সবাই অধিকার ক্ষু্ণ্ণ করতে সহায়তা করে কিংবা নীরবতা অবলম্বন করে যুগলের প্রতি অন্যায়ই করেছেন৷ ভারতে মানবাধিকার পরিস্থিতি ভালো নয়৷ নারী এবং শিশুদের নিয়ে হৃদয়বিদারক অসংখ্য খবর প্রায়ই চোখে পড়ে৷ নারী কর্তৃক পুরুষের অধিকার ক্ষুণ্ণ হওয়ার ঘটনাও বোধহয় উল্লেখযোগ্য হারে ঘটছে৷ পুরুষ অধিকার কর্মীরাও নেমেছেন রাস্তায়৷ পশ্চিমবঙ্গের এক সংবাদপত্রের অনলাইন সংস্করণের খবর অনুযায়ী পুরুষদের কিছু সংগঠন মিলে শিগগিরই একটি রাজনৈতিক দল গঠন করতে চলেছেন৷ সারা ভারতেই কাজ করবে দলটি৷ দলের নাম ‘ন্যাশনাল কোয়ালিশন অফ মেন', সংক্ষেপে এনসিএম৷ আসন্ন লোকসভা নির্বাচনে অংশ নেয়ার কথাও ভাবছে এনসিএম৷ মানবাধিকার লংঘন মানে শুধু নারী অধিকার লংঘন নয়৷ পুরুষের অধিকারও ক্ষুণ্ণ হয়, যুগ যুগ ধরে হচ্ছে, ভবিষ্যতেও হবে৷ তবে নারী পুরুষের অধিকার ক্ষুণ্ণ করছে এমন ঘটনা এতদিন বিরলই ছিল৷ ভারতে পুরুষ অধিকার সংরক্ষণের দাবি অবশ্য আগেও উঠেছে৷ মেঘালয় রাজ্যে খাসিয়া পুরুষরা নিজেদের অধিকার আদায় করতে দু'বছর আগেই গড়েছে ‘শিংকখ রিম্পাই থিমাই' নামের একটি সংগঠন৷ এবার জাতীয় পর্যায়েও পুরুষদের অধিকার নিয়ে কথা বলার জন্য দল হবে৷ ইন্দিরারা সাবধান! (একটি আধো সিরিয়াস, আধো রম্য রচনা)",
  "manualKeyPhrases" : [ "অধিকার", "পরিস্থিতি", "নির্যাতন", "পুরুষ", "লংঘন", "নারী" ],
  "automaticKeyPhrases" : [ "" ]
}