{
  "docID" : 6129,
  "source" : "http://www.dw.com/",
  "lang" : "BN",
  "url" : "http://www.dw.com/bn/নতুন-নির্বাচন-বাংলাদেশে-পরিবর্তন-আনতে-পারে-ইইউ-সাংসদ/a-18282778",
  "title" : "নতুন নির্বাচন বাংলাদেশে পরিবর্তন আনতে পারে: ইইউ সাংসদ",
  "date" : "26.02.2015",
  "writter" : "গুই হাও/আরএস/এআই",
  "categories" : [ "সাক্ষাৎকার" ],
  "article" : "নতুন একটি নির্বাচন বাংলাদেশে পরিবর্তন আনতে পারে বলে মনে করেন ইউরোপীয় ইউনিয়ন (ইইউ)-এর সাংসদ ইওসেফ ভাইডেনহলৎসার৷ সম্প্রতি বাংলাদেশ ঘুরে এসে ডয়চে ভেলেকে দেয়া একান্ত সাক্ষাৎকারে এই মন্তব্য করেছেন তিনি৷ বাংলাদেশের বর্তমান মানবাধিকার পরিস্থিতি পর্যবেক্ষণে গত ১৬ থেকে ২০ ফেব্রুয়ারি ঢাকা সফর করে ইউরোপীয় পার্লামেন্টের মানবাধিকার বিষয়ক সাবকমিটি৷ এই কমিটি শুধু সরকার নয়, বিরোধী দলের সঙ্গেও আলোচনা করেছে৷ বাংলাদেশ সফরের সময় ঐ সাবকমিটিতে ছিলেন অস্ট্রিয়ার এমপি ইওসেফ ভাইডেনহলৎসার৷ ডয়চে ভেলেকে দেয়া এক সাক্ষাৎকারে তিনি জানান, বাংলাদেশের প্রধান দুই রাজনৈতিক দল নিজেদের মধ্যে সমঝোতা থেকে বহু দূরে রয়েছে৷ তবে সঠিক পথে যাওয়ার মতো অবস্থায় এখনো রয়েছে দেশটি৷ ডিডাব্লিউ: বাংলাদেশ সফর করে সেখানকার পরিস্থিতি কেমন মনে হলো আপনার? ইওসেফ ভাইডেনহলৎসার: রাজপথে সংঘর্ষের খুব একটা প্রমাণ নেই৷ কিন্তু আপনি যদি ভিন্ন ভিন্ন মতের মানুষদের সঙ্গে কথা বলেন – সরকারের প্রতিনিধি থেকে সাংবাদিক পর্যন্ত – তখন সংঘাতের গভীরতাটা ঠিকই উপলব্ধি করতে পারবেন৷ উভয়পক্ষের সঙ্গে কথা বলার পর যে কেউ বুঝতে পারবে যে, দলগুলোর মধ্যে মতৈক্যের কোনো একক রেখা নেই৷ নেই দু' পক্ষের মধ্যে সমন্বয়সাধনের পথ, কেননা কোনোপক্ষই ছাড় দিতে রাজি নয়৷ সরকার এবং বিরোধীপক্ষ উভয়েই আমাদের ভিডিও দেখিয়েছে, যেগুলোতে প্রাণঘাতি হামলার জন্য তারা একে অপরকে দায়ী করেছে৷ পরিস্থিতি অত্যন্ত নৈরাশ্যজনক বলে মনে হচ্ছে এবং এতে আমি সত্যিই খুব উদ্বিগ্ন৷ বর্তমান পরিস্থিতি শীঘ্রই ভালো হওয়ার কোনো ইঙ্গিত কি দেখা যাচ্ছে? অন্যান্য দেশের সঙ্গে তুলনা করলে আমি বাংলাদেশের ক্ষেত্রে অনেকগুলি ইতিবাচক দিক দেখতে পাই৷ অর্থনীতি ভালোভাবে চলছে৷ এছাড়া সেদেশে সংঘটিত দুর্নীতি এবং মানবাধিকার লঙ্ঘনের বিষয়গুলো নিয়েও দেশটির মানুষের সচেতনতা বাড়ছে৷ সব মিলিয়ে ইতিবাচক দিকে অগ্রসর হওয়ার মতো বেশ কয়েকটি ভালো দিক দেশটির রয়েছে৷ তবে প্রতিষ্ঠিত অভিজাত শ্রেণি এই উন্নয়নের পথে এক ধরনের অন্তরায়৷ আমার মনে হয়, দেশটির শীর্ষ দুই নেত্রী বর্তমান বিসংগত পরিস্থিতি বা অচলায়তনের জন্য দায়ী৷ নির্বাচিত প্রতিবেদন পররাষ্ট্র প্রতিমন্ত্রীর ‘মিথ্যাচার’ ধরিয়ে দিলেন ইইউ প্রতিনিধি বাংলাদেশে সহিংসতার কারণে মানবাধিকার পরিস্থিতি নিয়ে উদ্বিগ্ন নয় ইউরোপীয় পার্লামেন্টের প্রতিনিধি দল, বুধবার এমনটাই সাংবাদিকদের জানিয়েছিলেন পররাষ্ট্র প্রতিমন্ত্রী শাহরিয়ার আলম৷ কিন্তু আসল ঘটনা পুরোপুরি ভিন্ন৷ (20.02.2015) ‘চাপ স্থিতিশীলতার জন্য, নির্বাচনের জন্য নয়’ চলমান সহিংসতা বন্ধ ও সংলাপের জন্য আন্তর্জাতিক চাপ বাড়ছে৷ যুক্তরাষ্ট্র, ইউরোপ এবং জাতিসংঘ গত ক’দিনে এ নিয়ে একাধিকবার তাদের অবস্থান স্পষ্ট করেছে৷ এই চাপ বাংলাদেশকে নতুন নির্বাচনের দিকে নেবে কিনা, সেটাই প্রশ্ন৷ (20.02.2015) অসহযোগ আন্দোলনের দিকে যাচ্ছে বিএনপি দেশের রাজনৈতিক অচলাবস্থা নিরসনে বিএনপির সঙ্গে আলোচনার সম্ভাবনা নাকচ করে দিয়েছেন ক্ষমতাসীন আওয়ামী লীগ নেতারা৷ বরং তারা দমনের কথা বলেছেন৷ অন্যদিকে বিএনপি টানা অবরোধ এবং হরতালের মধ্যে অসহযোগ আন্দোলন শুরুর কথা বলছে৷ (13.02.2015) ক্রমশই বেড়ে চলেছে আন্তর্জাতিক চাপ বাংলাদেশে রাজনৈতিক অচলবস্থার অবসান এবং সহিংসতা বন্ধে আন্তর্জাতিক চাপ বাড়ছে৷ এরই মধ্যে জাতিসংঘ, ইউরোপীয় ইউনিয়ন এবং ঢাকায় ব্রিটিশ হাইকমিশনার বাংলাদেশের চলমান পরিস্থিতি নিয়ে তাদের উদ্বেগ ও উত্‍কণ্ঠার কথা জানিয়েছেন৷ (12.02.2015) ‘থামাও মানুষ পুড়িয়ে হত্যার পৈশাচিকতা’ দেশে সহিংসতা চলছে তো চলছেই৷ কবে থামবে? কবে স্বাভাবিক জীবন ফিরে পাবে বাংলাদেশের মানুষ? এক ব্লগার এই ‘পৈশাচিকতা’ বন্ধ করতে বলেছেন খালেদা জিয়া ও তাঁর জোটসঙ্গীদের৷ আরেকজন লিখেছেন, ‘‘শেখ হাসিনা পদত্যাগ করলেই সব শান্ত হবে৷’’ (09.02.2015) সহিংসতায় উদ্বেগ, বিরোধীদের অধিকার নিয়ে সজাগ যুক্তরাষ্ট্র বাংলাদেশের চলমান অস্থিরতা ও সহিংসতার ঘটনায় গভীর উদ্বেগ প্রকাশ করেছে যুক্তরাষ্ট্র৷ সরকারের প্রতি আহ্বান জানিয়েছে শান্তিপূর্ণ রাজনৈতিক কর্মসূচি পরিচালনার সুযোগ দেয়ারও৷ ওদিকে রবিবার সকাল-সন্ধ্যা হরতাল ডেকেছে ছাত্রশিবির৷ (06.02.2015) রাজনৈতিক উত্তেজনা প্রশমনে সহায়ক উদ্যোগ তাহলে কীভাবে নেয়া যেতে পারে? দেশটির প্রগতির জন্য আসলে একটি ‘কমপ্রিহেনসিভ কনসেপ্ট' বা ‘সমন্বিত পরিকল্পনা' প্রয়োজন৷ এ জন্য একটি সমন্বিত, অংশগ্রহণমূলক এবং গণতান্ত্রিক দৃষ্টিভঙ্গি প্রয়োজন, যা জনগণকে নির্বাচনে অংশ নেয়ার সুযোগ করে দেবে৷ আর একমাত্র সেটা করা হলেই বাংলাদেশ খুব তাড়াতাড়ি এই চলমান সংকট কাটিয়ে উঠতে পারবে বলে আমার বিশ্বাস৷ মজার ব্যাপার হচ্ছে, আমাদের সঙ্গে আলোচনার সময় উভয়পক্ষই ভবিষ্যত নিয়ে প্রশ্নের উত্তরের বদলে শুধু অতীতের বিভিন্ন ঘটনা টেনে এনেছে৷ আমার মনে হয়, গোটা রাজনৈতিক পরিকাঠামো এই দুই বড় নেত্রীর জন্য ভুগছে, যাঁরা কিনা অতীতে ঘটে যাওয়া ঘটনা এবং পারিবারিক ইতিহাসের মধ্যেই নিজেদের আটকে রেখেছেন৷ এ জন্য একটা নতুন নির্বাচন বাংলাদেশে অত্যন্ত প্রয়োজন, যাতে তা রাজনীতিতে কিছু নতুন মুখ এবং নতুন মানুষ নিয়ে আসতে পারে৷ শুধুমাত্র তখনই পরিস্থিতিতে একটা পরিবর্তন আসতে পারে বলে মনে হয়৷ বাংলাদেশের দুই প্রতিদ্বন্দ্বী রাজনৈতিক দলের মধ্যে সম্ভাব্য সমঝোতাকারী হিসেবে আজকাল ইউরোপের নাম উঠে আসছে৷ ইইউ কি সেজন্য প্রস্তুত? বাংলাদেশের কিন্তু মধ্যস্থতাকারীর তেমন একটা দরকার নেই৷ তবে আমার মনে হয়, দেশটির বিদেশ থেকে চাপ প্রয়োজন৷ সেটা না হলে কাজ হবে না৷ আর এক্ষেত্রে ইউরোপীয় ইউনিয়নের অবস্থান অত্যন্ত গুরুত্বপূর্ণ, কেননা, এই অঞ্চল বাংলাদেশের সবচেয়ে বড় বাণিজ্য সহযোগী৷ তাছাড়া সংঘাত পরিহার বা নিরসনে ইউরোপের একটা ঐতিহ্য রয়েছে৷ সেটা বিবেচনায় নিলে দু'পক্ষের মধ্যে সমঝোতা-সংলাপে আমরা যথার্থ মধ্যস্থতা করতে পারি৷ তবে উদ্যোগটি অবশ্যই বাংলাদেশের তরফ থেকে আসতে হবে৷ ইওসেফ ভাইডেনহলৎসার ইউরোপীয় পার্লামেন্টের মানবাধিকার বিষয়ক উপকমিটির একজন সদস্য৷",
  "manualKeyPhrases" : [ "বাংলাদেশ", "নতুন নির্বাচন", "ইওসেফ ভাইডেনহলৎসার", "আনতে পারে", "পরিবর্তন", "ইইউ", "সাংসদ", "মানবাধিকার পরিস্থিতি" ],
  "automaticKeyPhrases" : [ "" ]
}