{
  "docID" : 4775,
  "source" : "http://www.dw.com/",
  "lang" : "BN",
  "url" : "http://www.dw.com/bn/ইস্টারের-খরগোশ-ভাবছে-ভুল-দেশে-এলাম-না-তো/a-16708987",
  "title" : "ইস্টারের খরগোশ ভাবছে: ভুল দেশে এলাম না তো?",
  "date" : "29.03.2013",
  "writter" : "অরুণ শঙ্কর চৌধুরী (ডিপিএ, এএফপি)",
  "categories" : [ "জার্মানি ইউরোপ" ],
  "article" : "শীত মানে বড়দিন, আর ইস্টারের আগমন মানে বসন্ত৷ লোকে তো এতদিন এ কথাই জানতো৷ কিন্তু শুক্রবার সকালে বন শহরের মানুষরা দেখেছেন: গাছের ডালে, ঝোপঝাড়ের মাথায় বরফের আস্তরণ! গুড ফ্রাইডের দিনেও যাদের চাকুরিসূত্রে গাড়ি নিয়ে বাইরে বেরতে হয়েছে, তারা ভেবেছেন: শীতের টায়ারগুলো বদলে এত তাড়াতাড়ি গরমের টায়ার না লাগালেই হতো৷ গুঁড়িবৃষ্টির বদলে গুঁড়োবরফ বৃষ্টি চলেছে সাত সকাল থেকে, হয়ত গতকাল রাত থেকেই৷ বড়দিনের গানের সেই সুবিখ্যাত হোয়াইট ক্রিসমাসের বদলে হোয়াইট ইস্টার, অ্যাঁ? তা-ও কি হয়? হয়, যেমন জার্মানিতে ১৮৮১ সাল যাবৎ ছ'বার মার্চ মাসে এ রকম ঠাণ্ডা পড়েছে৷ এটা নিশ্চয় করে বলা যায় কেননা ১৮৮১ সাল থেকেই আবহাওয়া, তাপমাত্রা, বৃষ্টিপাত, তুষারপাত ইত্যাদির সরকারি হিসাব রাখা হচ্ছে৷ রসিকতা নয় পণ্ডিত থেকে সমঝদার থেকে রাস্তার মোড়ের রসিক মানুষ, সবাই অভ্যাস মতো জলবায়ুর পরিবর্তন নিয়ে ঠাট্টা করছেন বটে, কিন্তু এ-ও ভাবছেন: মার্চ মাসের গোড়া থেকেই কোথায় সেই রাশিয়ার সাইবিরিয়া থেকে একটা হিমশীতল বাতাস বইতে শুরু করেছে – কিবা দিন, কিবা রাত৷ তার সঙ্গে বরফ পড়া৷ উত্তর, পূর্ব আর দক্ষিণ জার্মানির অবস্থা তো কাহিল৷ আর পশ্চিমাংশের মানুষ অতটা বরফ না পেলেও, শীতে কেঁপে মরছে৷ সেই সঙ্গে আছে রাস্তায়, মোটরওয়েতে বরফ পড়ে গাড়ি দুর্ঘটনার পর গাড়ি দুর্ঘটনা৷ একমাত্র সান্ত্বনা, এ দশা শুধু জার্মানিরই নয়৷ ইউক্রেনে তুষারপাতের ফলে জরুরি অবস্থা ঘোষণা৷ মস্কোয় দমকল দিয়ে বাড়ির ছাদ থেকে বরফ সরানো হচ্ছে, যাতে ওজনে ছাদ না ভেঙে পড়ে, কিংবা ছাদ থেকে বরফের ধস নেমে রাস্তায় লোকজন না চিঁড়চ্যাপটা হয়৷ আয়ারল্যান্ডে, ইংল্যান্ডে বিদ্যুৎ বিভ্রাট৷ কোথায় নাকি সেনাবাহিনীর হেলিকপ্টার দিয়ে খামারবাড়ির বেচারা ভেড়াগুলিকে উদ্ধার করতে হয়েছে৷ ফ্রাংকফুর্ট, প্যারিস কি লন্ডন, সর্বত্রই বিমানবন্দরে হালহামেশা উড়াল বাতিল, কেননা রানওয়ে থেকে শুরু করে বিমানের পাখা, সর্বত্র বরফ জমে আছে৷ মনে রাখতে হবে: মাসটা কিন্তু মার্চ মাস, ইস্টারের ‘বানি' খরগোশের যখন ড্যাফোডিল, লিলি, টিউলিপ ফুলের পাশ কাটিয়ে ঘন সবুজ ঘাসের ওপর দিয়ে ইস্টারের ডিম নিয়ে যাবার কথা৷ ইস্টার বানি আসলে রং করা ডিমগুলোকে লুকিয়ে রাখে৷ সেগুলো খুঁজে বার করার কাজ ছোট ছেলে-মেয়েদের৷ ফাদার ক্রিসমাস বনাম ইস্টার বানি ওদিকে বড়দিনে ফাদার ক্রিসমাস রেইনডিয়ার হরিণে টানা স্লেজগাড়িতে চড়ে বরফের ওপর দিয়ে গাড়ি হাঁকিয়ে ক্রিসমাসের প্রেজেন্ট নিয়ে আসবেন – এমনই তো হবার কথা৷ এবার কি তাহলে ইস্টার বানি স্লেজে চড়ে আসবে? আর আসেও যদি, তাহলে যেন জার্মানির এই কপালপোড়া মানুষগুলোর জন্য কিছুটা সূর্যালোক আর উত্তাপ নিয়ে আসে৷ ওদিকে চলতি শীতে ইতিমধ্যেই একাধিক রেকর্ড হয়ে বসে আছে৷ যেমন ডিসেম্বর থেকে ফেব্রুয়ারি, এই তিন মাসে উত্তর জার্মানির মানুষ সূর্যালোক পেয়েছে সাকুল্যে ৯১ দশমিক দুই ঘণ্টা! জানুয়ারির গোড়ায় রাজধানী বার্লিনের মানুষ টানা পনেরো দিন সূর্যের মুখ দেখতে পায়নি৷ আর এই মার্চ মাসে বার্লিন, ব্রান্ডেনবুর্গ আর স্যাক্সনি-আনহাল্ট, উত্তরের এই তিনটি রাজ্যে গড় তাপমাত্রা কত ছিল জানেন? মাইনাস দুই ডিগ্রি সেলসিয়াস৷ ইস্টার এসে পড়ল, কিন্তু আবহাওয়ার উন্নতি ঘটার কোনো লক্ষণ দেখা যাচ্ছে না৷ রাশিয়ার কোনো এক বিজ্ঞানী নাকি ভবিষ্যদ্বাণী করেছেন, ২০১৪ সাল থেকে দ্বিতীয় তুষার যুগ শুরু হবে৷ শুনে এক সহকর্মী বলছিলেন: শুরু হবে, না শুরু হয়ে গেছে?",
  "manualKeyPhrases" : [ "তুষার", "ক্রিসমাস", "বসন্ত", "বড়দিন", "ইস্টার" ],
  "automaticKeyPhrases" : [ "" ]
}