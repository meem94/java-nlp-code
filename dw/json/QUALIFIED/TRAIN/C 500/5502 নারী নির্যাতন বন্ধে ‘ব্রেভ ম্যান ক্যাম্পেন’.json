{
  "docID" : 5502,
  "source" : "http://www.dw.com/",
  "lang" : "BN",
  "url" : "http://www.dw.com/bn/নারী-নির্যাতন-বন্ধে-ব্রেভ-ম্যান-ক্যাম্পেন/a-16399734",
  "title" : "নারী নির্যাতন বন্ধে ‘ব্রেভ ম্যান ক্যাম্পেন’",
  "date" : "23.11.2012",
  "writter" : "জাহিদুল হক",
  "categories" : [ "নারী দেশে দেশে" ],
  "article" : "নারীর প্রতি সহিংসতা বন্ধে তরুণদের সচেতন করতে শুরু হচ্ছে ‘ব্রেভ ম্যান ক্যাম্পেন’৷ এই প্রচারণার উদ্যোক্তা জাতীয় মানবাধিকার কমিশন, তবে মূল পরিকল্পনাকারী ঢাকা বিশ্ববিদ্যালয়ের সহযোগী অধ্যাপক ড. শাইখ ইমতিয়াজ৷ ইমতিয়াজ বলেন, নারীর প্রতি সহিংসতা বাংলাদেশ সহ সারা বিশ্বে একটি বড় সমস্যা৷ এই ধরনের ঘটনায় জড়িত থাকে অল্প কজন পুরুষ৷ কিন্তু বাকিরা এটা প্রতিরোধে এগিয়ে আসেনা৷ তিনি বলেন, এই এগিয়ে না আসার কারণ হচ্ছে, অধিকাংশ পুরুষ এটাকে গুরুত্বপূর্ণ মনে করছেন না৷ এই না ভাবাটা একধরণের কাপুরুষতা বলে মনে করেন ইমতিয়াজ৷ তাঁর মতে, যারা নারী নির্যাতন প্রতিরোধে এগিয়ে আসে তারা প্রকৃত সাহসী৷ এই ক্যাম্পেনের মাধ্যমে প্রকৃত সাহসী হয়ে ওঠার জন্য তরুণদের প্রতি আহ্বান জানানো হবে৷ অডিও শুনুন 04:18 সাক্ষাৎকারটি শুনতে ক্লিক করুন এখানে এ লক্ষ্যে ফেসবুকে একটা গ্রুপ তৈরি করে বিশ্ববিদ্যালয় পর্যায়ের তরুণদের সংগঠিত করা হচ্ছে বলে জানান ইমতিয়াজ৷ এছাড়া ঢাকার ১১টি স্কুল বাছাই করা হয়েছে৷ সেখানকার অষ্টম, নবম ও দশম শ্রেণির শিক্ষার্থীদের প্রথমে প্রশিক্ষণ দেয়া হবে৷ এবং তাদেরকে নারী নির্যাতনের বিভিন্ন ধরণ সম্পর্কে জানানো হবে৷ যেমন কোনো একজন মা হয়তো সারা জীবন ধরে সারাদিন ঘরে কাজ করে যাচ্ছেন৷ কিন্তু তাঁকে তাঁর কাজে সাহায্য করা হচ্ছে না৷ এমনকি তাঁকে কোনো স্বীকৃতিও দেয়া হচ্ছে না৷ এটাও এক ধরণের নির্যাতন বলে মনে করেন ইমতিয়াজ৷ তিনি বলেন, এভাবে শিক্ষার্থীদের বিভিন্ন নির্যাতন সম্পর্কে ধারণা দিয়ে সেগুলো কীভাবে প্রতিরোধ করা যায় তা জানতে চাওয়া হবে৷ তাদের দেয়া পরিকল্পনার উপর ভিত্তি করে সেরা নির্বাচন করা হবে৷ শুক্রবার ঢাকা বিশ্ববিদ্যালয়ের টিএসসি থেকে ‘ব্রেভ ম্যান ক্যাম্পেন'-এর শোভাযাত্রা বের করার মধ্য দিয়ে যাত্রা শুরু করতে যাচ্ছে এই প্রচারণা৷ ইমতিয়াজ জানান, ভবিষ্যতে ঢাকার বাইরের স্কুলগুলোকেও এই প্রচারণার সঙ্গে যুক্ত করার পরিকল্পনা রয়েছে তাঁদের৷ জাতীয় মানবাধিকার কমিশনের পাশাপাশি এই ক্যাম্পেনের সহযোগিতা করছে ইউএনডিপি, সুইস কনফেডারেশন, সুইডেন এবং ডেনিডা৷ আর বাস্তবায়নের দায়িত্বে রয়েছে সেন্টার ফর মেন অ্যান্ড ম্যাসকুলিনিটিস, সিএমএমসি এবং ইউনাইটেড নেশনস ইয়ুথ অ্যান্ড স্টুডেন্টস অ্যাসোসিয়েশন অফ বাংলাদেশ, ইউএনওয়াইএসএবি৷",
  "manualKeyPhrases" : [ "নারী নির্যাতন", "সহিংসতা", "‘ব্রেভ ম্যান ক্যাম্পেন’", "প্রচারণা", "ইমতিয়াজ" ],
  "automaticKeyPhrases" : [ "" ]
}