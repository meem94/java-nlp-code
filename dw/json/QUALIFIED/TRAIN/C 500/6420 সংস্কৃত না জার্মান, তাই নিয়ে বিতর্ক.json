{
  "docID" : 6420,
  "source" : "http://www.dw.com/",
  "lang" : "BN",
  "url" : "http://www.dw.com/bn/সংস্কৃত-না-জার্মান-তাই-নিয়ে-বিতর্ক/a-18071949",
  "title" : "সংস্কৃত না জার্মান, তাই নিয়ে বিতর্ক",
  "date" : "19.11.2014",
  "writter" : "আন্দ্রেয়া নিয়ারহোফ/এসি",
  "categories" : [ "ভারত" ],
  "article" : "প্রধানমন্ত্রী নরেন্দ্র মোদী সরকারি স্কুলে বিদেশি ভাষা হিসেবে জার্মান শেখানো বন্ধ করার নির্দেশ দিয়েছে৷ এর বদলে সংস্কৃতের মতো প্রথাগত ভারতীয় ভাষা পড়ানো হবে৷ জার্মান চ্যান্সেলর ম্যার্কেল বিষয়টি নিয়ে মোদীর সঙ্গে কথা বলেছেন৷ শনিবার, ১৫ই নভেম্বর৷ ভারত সরকার কেন্দ্রীয় বিদ্যালয় সংগঠনকে নির্দেশ দেয়, বিদেশি ভাষা হিসেবে জার্মান ভাষাশিক্ষার পরিবর্তে সংস্কৃতের মতো প্রথাগত ভাষাগুলোকে গুরুত্ব দেবার৷ প্রসঙ্গত, সংগঠনভুক্ত স্কুলগুলির মোট ছাত্রসংখ্যা দশ লাখের বেশি৷ সংগঠনটি সারা দেশে মোট এক হাজারের বেশি স্কুল চালায়, সামরিক বাহিনী এবং সরকারি কর্মচারীদের সন্তানদের জন্য৷ মানবসম্পদ উন্নয়ন মন্ত্রী স্মৃতি ইরানি একটি সংবাদপত্র সাক্ষাৎকারে বলেন যে, ‘‘জাতীয় স্বার্থে'' এই সিদ্ধান্ত নেওয়া হয়েছে৷ ছাত্র-ছাত্রীরা শখ করে জার্মান শিখতে পারে, স্কুলের পাঠ্যসূচি বহির্ভূত বিষয় হিসেবে: ইরানি-র মন্তব্য৷ এ তো সরকারি স্কুলগুলির ব্যাপার৷ বেসরকারি স্কুলগুলি তাদের মর্জিমতো বিদেশি ভাষাশিক্ষার ব্যবস্থা রাখতে পারবে৷ কিন্তু সমস্যাটা অন্যত্র৷ ভারত সরকার একটি ‘‘তিন ভাষা নীতি''-র প্রবক্তা, সাধরণত হিন্দি, ইংরেজি এবং ‘‘একটি ভারতীয় ভাষা'', যথা সংস্কৃত৷ কিন্তু অনেক স্কুল তাদের ছাত্রছাত্রীদের হিন্দি কিংবা সংস্কৃতের পরিবর্তে জার্মানের মতো কোনো বিদেশি ভাষা শেখার অনুমতি দিয়ে থাকে৷ আবার অ-হিন্দিভাষী অঞ্চলগুলির অনেক স্কুল হিন্দি এবং সংস্কৃত পুরোপুরি বাদ দিয়ে আঞ্চলিক ভাষা ও ইংরেজি শিখিয়ে থাকে৷ জাতীয় শিক্ষা পাঠ্যসূচি লঙ্ঘনের এই সব দৃষ্টান্ত আবিষ্কৃত হয় গত অক্টোবর মাসে, যখন কেন্দ্রীয় বিদ্যালয় সংগঠন এবং গ্যোটে ইনস্টিটিউটের মধ্যে একটি ‘মেমোরান্ডাম'-এর মেয়াদ বাড়ানোর প্রশ্ন ওঠে৷ এর আগেই ভারতের সংস্কৃত শিক্ষক সমিতি দিল্লি হাই কোর্টে মামলা দায়ের করেছিল যে, স্কুলে জার্মান শেখানো জাতীয় শিক্ষা নীতির বিরোধী৷ সমিতির মতে ভারতীয় স্কুলে বিদেশি ভাষা শেখানোর প্রচেষ্টা আসলে ‘‘একটি পশ্চিমি ষড়যন্ত্র''৷ গত রবিবার জার্মান চ্যান্সেলর আঙ্গেলা ম্যার্কেল প্রসঙ্গটি নিয়ে কথা বলেন ভারতের প্রধানমন্ত্রী নরেন্দ্র মোদীর সঙ্গে, অস্ট্রেলিয়ার ব্রিসবেনে, জি-টোয়েন্টি শীর্ষবৈঠকের অবকাশে৷ দৃশ্যত মোদী স্পষ্ট করে দেন যে, তাঁর কাছে ছাত্রদের মঙ্গলই অগ্রাধিকার পাবে৷ তবে তিনি ম্যার্কেলকে এই আশ্বাস দিয়েছেন যে, তিনি বিষয়টি বিবেচনা করে দেখবেন৷ মোদী ম্যার্কেলকে বলেন যে, তিনি চান, ভারতীয় শিশুরা বিভিন্ন বিদেশি ভাষা শেখার সুযোগ পাক৷",
  "manualKeyPhrases" : [ "ইংরেজি", "ভাষা", "সংস্কৃত", "পাঠ্যসূচি", "হিন্দি", "মোদী", "জার্মান", "ভারত", "ম্যার্কেল" ],
  "automaticKeyPhrases" : [ "" ]
}