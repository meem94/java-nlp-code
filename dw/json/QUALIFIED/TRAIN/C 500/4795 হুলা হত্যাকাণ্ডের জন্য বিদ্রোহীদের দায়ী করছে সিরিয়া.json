{
  "docID" : 4795,
  "source" : "http://www.dw.com/",
  "lang" : "BN",
  "url" : "http://www.dw.com/bn/হুলা-হত্যাকাণ্ডের-জন্য-বিদ্রোহীদের-দায়ী-করছে-সিরিয়া/a-15992030",
  "title" : "হুলা হত্যাকাণ্ডের জন্য বিদ্রোহীদের দায়ী করছে সিরিয়া",
  "date" : "01.06.2012",
  "writter" : "",
  "categories" : [ "বিশ্ব" ],
  "article" : "হুলা হত্যাকাণ্ডের দায় বিদ্রোহীদের উপর চাপাচ্ছে সিরিয়া সরকার৷ আন্দোলনকারীদের দাবি, এই হত্যাকাণ্ড ঘটিয়েছে সেনারা৷ এদিকে, সেদেশে সামরিক অভিযানের ক্ষেত্রে জাতিসংঘের সমর্থন প্রয়োজন বলে জানিয়েছেন মার্কিন প্রতিরক্ষামন্ত্রী৷ হুলা হত্যাকাণ্ড নিয়ে সিরিয়া সরকারের তদন্ত দল দাবি করেছে, আন্তর্জাতিক হস্তক্ষেপ'এর বিষয়টি গুরুত্ব সহকারে সামনে নিয়ে আসতে কার্যত বিদ্রোহীরা এই হত্যাকাণ্ড ঘটিয়েছে৷ গত সপ্তাহের এই হত্যাকাণ্ডের সঙ্গে সরকারের সংশ্লিষ্টতা সুকৌশলে অস্বীকার করেছেন তদন্ত দলের ভারপ্রাপ্ত কর্মকর্তা জেনারেল কাশিম জামাল সুলায়মান৷ তিনি বলেন, কয়েক শত সশস্ত্র বিদ্রোহী এই হত্যাযজ্ঞ চালিয়েছে৷ এর আগে তারা পাঁচটি নিরাপত্তা চৌকির উপরেও হামলা চালায়৷ এদিকে, সিরিয়ার আন্দোলনকারীরা দাবি করেছেন, হুলায় শতাধিক ব্যক্তিকে, যাদের মধ্যে নারী এবং শিশুও রয়েছে, হত্যার সঙ্গে সরকারি সেনারা অথবা সরকারপন্থী মিলিশিয়ারা জড়িত৷ জাতিসংঘে নিযুক্ত মার্কিন রাষ্ট্রদূত সুসান রাইসও সিরিয়া সরকারের দাবিকে ‘মিথ্যাচার' হিসেবে আখ্যা দিয়েছেন৷ সিরিয়ায় নিযুক্ত জাতিসংঘের পর্যবেক্ষকেরা জানিয়েছেন, হত্যাকাণ্ডের সময় সংশ্লিষ্ট এলাকায় সরকারি সেনারা সক্রিয় ছিল৷ জার্মান বার্তাসংস্থা ডিপিএ লেবাননের উত্তরাঞ্চলের শহর ত্রিপোলিতে চিকিৎসারত এক আহত সিরীয় নাগরিকের বক্তব্য প্রকাশ করেছে৷ মাহের নামক ঐ ব্যক্তি জানিয়েছেন, সিরিয়ার শাসকগোষ্ঠী হুলা'র মত আরো কয়েক ডজন হত্যাকাণ্ডের পরিকল্পনা করছে৷ বিদেশি সাংবাদিকদের উদ্দেশ্যে চিৎকার করে মাহের বলেন, ‘‘আপনারা আপনাদের সরকারকে গিয়ে বলুন, ক্ষমতায় টিকে থাকতে আল-আসাদ এবং তাঁর গুণ্ডারা আরো অনেক মানুষ হত্যা করবে''৷ বলাবাহুল্য, সিরিয়ার বর্তমান পরিস্থিতির প্রেক্ষিতে সেদেশে আন্তর্জাতিক সামরিক অভিযানের বিষয়টি বারবার আলোচনায় আসছে৷ মার্কিন প্রতিরক্ষামন্ত্রী লিওন প্যানেটা শুক্রবার এই বিষয়ে বলেন, সিরিয়ায় সামরিক অভিযান পরিচালনার ক্ষেত্রে জাতিসংঘের সমর্থন প্রয়োজন হবে৷ তিনি সেদেশের বর্তমান অবস্থাকে ‘অসহনীয়' বলে আখ্যা দিয়েছেন৷ ভবিষ্যতে জাতিসংঘের সমর্থন ছাড়াই মার্কিন নেতৃত্বে সিরিয়ায় সামরিক অভিযানের সম্ভাবনার বিষয়টি অবশ্য উড়িয়ে দিয়েছেন প্যানেটা৷ তিনি বলেন, আমি এধরনের কোন কল্পনা করছি না৷ সাবেক মার্কিন প্রেসিডেন্ট বিল ক্লিন্টন সিরিয়ার বর্তমান অবস্থাকে কিছু দিক বিবেচনায় নব্বইয়ের দশকের বসনিয়া সংকটের সঙ্গে তুলনা করেছেন৷ তাঁর মতে, সিরিয়ায় সহিংসতা বন্ধে একটি পথ অবশ্যই বের করতে হবে৷ সেদেশে এককভাবে মার্কিন সামরিক অভিযানের পক্ষে নন ক্লিন্টন৷ প্রতিবেদন: আরাফাতুল ইসলাম (ডিপিএ, রয়টার্স, এএফপি) সম্পাদনা: সঞ্জীব বর্মন",
  "manualKeyPhrases" : [ "হুলা", "হত্যাকাণ্ড", "করছে", "সিরিয়া", "বিদ্রোহী" ],
  "automaticKeyPhrases" : [ "" ]
}