{
  "docID" : 6447,
  "source" : "http://www.dw.com/",
  "lang" : "BN",
  "url" : "http://www.dw.com/bn/জলবায়ু-পরিবর্তনের-কম্পিউটার-মডেল-ভুল/a-18224560",
  "title" : "জলবায়ু পরিবর্তনের কম্পিউটার মডেল ভুল!",
  "date" : "01.02.2015",
  "writter" : "",
  "categories" : [ "বিশ্ব" ],
  "article" : "জলবায়ু পরিবর্তনের কারণে বৈশ্বিক উষ্ণায়ন বেড়ে চলেছে, এ নিয়ে কোনো সন্দেহ নেই৷ কিন্তু যে মডেলের সাহায্যে তার পূর্বাভাষ দেওয়া হচ্ছিলো, তা নাকি ভুল! গত ১৫ বছরে উষ্ণায়নের হার সে তুলনায় কম ছিল৷ না, অঙ্কে ভুল পাওয়া যায়নি৷ পৃথিবীই কিছুটা খামখেয়ালি আচরণ করেছে৷ ফলে হিসাব মিলছে না৷ অর্থাৎ বৈশ্বিক উষ্ণায়নের যে মডেল তৈরি করা হয়েছিল, বাস্তবে সেই হারে উত্তাপ বাড়েনি৷ জার্মানির মাক্স প্লাংক ইন্সটিটিউট ও ব্রিটেনের লিডস বিশ্ববিদ্যালয়ের বিজ্ঞানীরা জলবায়ু পরিবর্তনের মডেল ও অন্যান্য তথ্য বিশ্লেষণ করে এই সিদ্ধান্তে পৌঁছেছেন৷ উষ্ণায়ন যে পৃথিবীর ভবিষ্যৎ বিপন্ন করে তুলছে, এ বিষয়ে কোনো সন্দেহ প্রকাশ করেননি বিজ্ঞানীরা৷ এ বিষয়ে ইচ্ছাকৃতভাবে অতিরঞ্জিত দাবি তোলা হচ্ছে বলে যে অভিযোগ তোলা হয়, তাও ঠিক নয় বলে মনে করেন তাঁরা৷ তাঁদের মতে, উষ্ণায়ন অবশ্যই ঘটে চলেছে৷ চলতি শতকের শেষের মধ্যে এর বিরুদ্ধে পদক্ষেপ না নিলে তার মারাত্মক পরিণতির আশঙ্কা মোটেই অমূলক নয়৷ তাই জলবায়ু পরিবর্তনের কম্পিউটার মডেলের আরও উন্নতি করে আরও নির্ভুল তথ্য সংগ্রহ করা উচিত বলে ‘নেচার' পত্রিকায় এই প্রতিবেদনের লেখকরা মনে করেন৷ এমন আর একটি ত্রুটির কথা ‘নেচার' পত্রিকায় সম্প্রতি প্রকাশিত হয়েছিল৷ সেই প্রতিবেদন অনুযায়ী, সমুদ্রপৃষ্ঠের উচ্চতা যে হারে বেড়ে চলেছে বলে এতকাল মনে করা হচ্ছিল, বাস্তবে তা কিছুটা কম৷ এ ক্ষেত্রেও শুধু হিসাবের ত্রুটির প্রতি মনোযোগ আকর্ষণ করা হয়েছিল – মূল বিপদের আশঙ্কা অস্বীকার করা হয়নি৷ প্রযুক্তির উন্নতির সঙ্গে সঙ্গে আরও নিখুঁত পরিমাপ সম্ভব হয়ে উঠছে৷ সে কারণেই প্রচলিত অনেক বৈজ্ঞানিক মডেল প্রশ্নের মুখে পড়ছে৷ এই প্রসঙ্গে বিভিন্ন তথ্য ও প্রবণতার ভিত্তিতে ‘সিমুলেশন'-এর প্রচলিত পদ্ধতি নিয়েও কিছু প্রশ্ন উঠছে৷ ‘নেচার' পত্রিকায় প্রকাশিত সাম্প্রতিক প্রতিবেদনে ত্রুটির কয়েকটি কারণও তুলে ধরা হয়েছে৷ এসবি/ডিজি (ডিপিএ)",
  "manualKeyPhrases" : [ "সমুদ্রপৃষ্ঠের উচ্চতা", "বৈশ্বিক উষ্ণায়ন", "মডেল", "কম্পিউটার", "ভুল", "বৈজ্ঞানিক মডেল" ],
  "automaticKeyPhrases" : [ "" ]
}