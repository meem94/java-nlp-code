{
  "docID" : 6403,
  "source" : "http://www.dw.com/",
  "lang" : "BN",
  "url" : "http://www.dw.com/bn/অস্ট্রেলিয়ার-হাঙর-বিশেষজ্ঞ-টেলর-আর-নেই/a-16229077",
  "title" : "অস্ট্রেলিয়ার হাঙর বিশেষজ্ঞ টেলর আর নেই",
  "date" : "10.09.2012",
  "writter" : "",
  "categories" : [ "বিনোদন" ],
  "article" : "১৯৭৫ সালের ব্লকবাস্টার মুভি ‘জস’৷ বাংলায় যার অর্থ দাঁড়ায় চোয়াল৷ ‘জুরাসিক পার্ক’ খ্যাত পরিচালক স্টিভেন স্পিলবার্গ এই ছবিটি পরিচালনা করেছেন৷ একটি সাদা হাঙরের আক্রমণ ও তা থেকে বাঁচার কাহিনি নিয়ে ফিকশনধর্মী এই ছবিটি তৈরি হয়েছিল৷ তাতে ছিল বেশ কিছু ভয়ংকর দৃশ্য৷ এই দৃশ্যগুলোকে বাস্তব করতে পরিচালক স্পিলবার্গ একজনের সহায়তা নিয়েছিলেন, যার নাম রন টেলর৷ তিনি একজন হাঙর বিশেষজ্ঞ৷ রবিবার ৭৮ বছর বয়সে টেলর তাঁর দেশ অস্ট্রেলিয়ায় মারা যান৷ তিনি ‘মাইলয়েড লিউকেমিয়া'র রোগী ছিলেন৷ স্ত্রী ভ্যালেরি টেলরের সঙ্গে মিলে রন টেলর সাগরের তলদেশের পরিবেশ ও সেখানকার জীবজন্তুর অনেক ছবি তুলেছেন৷ এক্ষেত্রে তাঁদেরকে ‘পথ প্রদর্শক' বলা হয়৷ অবশ্য শুরুতে বর্শা দিয়ে হাঙর শিকার করতেন টেলর৷ এই কাজে তিনি সেরা ছিলেন৷ পরে একসময় জীবজন্তুকে না মেরে সেগুলো রক্ষার কাজে মনোযোগ দেন৷ এর কারণ হিসেবে অস্ট্রেলিয়ার একটি টিভি চ্যানেলকে টেলর বলেছিলেন, ‘‘হঠাৎ একদিন আমি চিন্তা করে দেখলাম যে, এভাবে বল্লম দিয়ে নিরীহ প্রাণী হত্যা করাটা ঠিক নয়৷ সেদিন থেকে আমি আর ঐ কাজে যায় নি৷'' কোনো রকম নিরাপত্তা ব্যবস্থা না নিয়েই বড়সড় একটি সাদা হাঙরের ছবি তুলেছিলেন রন টেলর৷ এভাবে অনেক কিছুরই ছবি তুলেছেন তিনি৷ তবে এসব কাজ করতে গিয়ে বেশ কয়েকবার হাঙরের আঁচড়ও খেতে হয়েছে তাঁকে৷ জীববৈচিত্র্য রক্ষায় অবদানের জন্য ২০০৩ সালে টেলরকে ‘অর্ডার অফ অস্ট্রেলিয়া' খেতাব দেয়া হয়েছিল৷ জেডএইচ / এসবি (এএফপি)",
  "manualKeyPhrases" : [ "জীববৈচিত্র্য", "‘জস’", "রন টেলর", "স্টিভেন স্পিলবার্গ", "হাঙর বিশেষজ্ঞ" ],
  "automaticKeyPhrases" : [ "" ]
}