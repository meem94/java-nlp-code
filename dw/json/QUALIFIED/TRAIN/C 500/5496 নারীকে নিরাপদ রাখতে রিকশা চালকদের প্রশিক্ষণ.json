{
  "docID" : 5496,
  "source" : "http://www.dw.com/",
  "lang" : "BN",
  "url" : "http://www.dw.com/bn/নারীকে-নিরাপদ-রাখতে-রিকশা-চালকদের-প্রশিক্ষণ/a-18062010",
  "title" : "নারীকে নিরাপদ রাখতে রিকশা চালকদের প্রশিক্ষণ",
  "date" : "15.11.2014",
  "writter" : "",
  "categories" : [ "সমাজ সংস্কৃতি" ],
  "article" : "ভারতের নতুন দিল্লির রিকশা চালক নারোতান সিং নারী বা মেয়েদের সমস্যা নিয়ে কখনো আগ্রহী ছিলেন না৷ অন্য লিঙ্গের সঙ্গে তার যোগাযোগ মূলত মা, স্ত্রী এবং মেয়ের সঙ্গেই সীমাবদ্ধ৷ তবে রিকশা চালাতে গিয়ে প্রতিদিনই অনেক নারীর সঙ্গে দেখা হয় নারোতানের৷ টাইট-ফিটিং জিন্স বা স্কার্ট পরা মেয়েদের দিকে তিনি আড় চোখে তাকাতেন৷ রিকশায় থাকা পেছনের দিকে দেখার আয়নায় এসব পোশাকের মেয়েদের দিকে দৃষ্টিকটুভাবে তাকানো তার কাছে ছিল নিত্যদিনের ব্যাপার৷ তবে গতমাসে এক প্রশিক্ষণে অংশ নেয়ার পর আমূল বদলে গেছেন ৩৭ বছর বয়সি রিকশা চালক নারোতান৷ ‘লিঙ্গ সংবেদনশীলতা' বিষয়ক এই প্রশিক্ষণের আয়োজক দাতা সংস্থা ‘মানাস ফাউন্ডেশন' এবং ‘দিল্লি ট্রান্সপোর্ট অথরিটি'৷ নারোতান এই বিষয়ে বলেন, ‘‘প্রশিক্ষণের আগে মনে হয়েছিল, এটা আসলে সময়ের অপচয়৷ এই সময়টা বরং রিকশা চালিয়ে কিছু উপার্জন করা যেতো৷'' কিন্তু প্রশিক্ষণের পরে তাঁর মনোভাব বদলে গেছে৷ তিনি জানান, ‘‘দিল্লির রাস্তায় মেয়েরা কতরকম সমস্যায় পড়ে তা আমি প্রশিক্ষণে জানতে পেরেছি৷ আমি বুঝতে পেরেছি এসব সমস্যা সমাধানে আমারও ভূমিকা রাখার সুযোগ আছে৷''নারোতান হচ্ছেন দিল্লির চল্লিশ হাজার রিকশা চালকের একজন যারা এক ঘণ্টার এই প্রশিক্ষণে অংশ নিয়েছেন৷ এখন তারা ইতোমধ্যে ‘ধর্ষণের রাজধানী' হিসেবে পরিচিতি পাওয়া দিল্লির রাস্তায় নারীদের নিরাপদ চলাফেরা নিশ্চিতে ভূমিকা রাখছেন৷ নারীদের সম্মানের চোখে দেখে এই সমস্যা অনেকটা কাটিয়ে ওঠা সম্ভব৷ ভারতের জাতীয় ক্রাইম রেকর্ডস ব্যুরো-র প্রকাশিত তথ্য অনুযায়ী, ভারতে ২০১৩ সালে ধর্ষণের পরিমাণ আগের চেয়ে ৩৫ দশমিক দুই শতাংশ বেড়ে ৩৩,৭০৭-তে পৌঁছেছে৷ সেবছর শুধু নতুন দিল্লিতে ধর্ষণের ১,৪৪১টি ঘটনা পুলিশ নথিভুক্ত করেছে৷ বিশেষজ্ঞরা বলছেন, ২০১২ সালের ডিসেম্বরে ২৩ বছর বয়সি এক নারীকে বাসের মধ্যে গণধর্ষণের ঘটনা সংবাদ মাধ্যমে ফলাও করে প্রচার হয়৷ ধর্ষণ এবং নির্যাতনে গুরুতর আহত নারীটি চিকিৎসারত অবস্থায় কিছুদিন পরে মারা যান৷ সেই ঘটনায় টনক নড়ে ভারতবাসীর৷ ধর্ষণ প্রতিরোধের বিষয়টি সামনে চলে আসে৷ মানাস ফাউন্ডেশনের স্মিতা তেওয়ারি পান্ত জানান, ‘‘আমরা প্রশিক্ষণে রিকশা চালকদেরকে ধর্ষণের ভয়াবহ পরিসংখ্যান তুলে ধরি৷ এই পরিস্থিতি বদলে কি করা উচিত তাও তাদের জানানো হয়৷ পাশাপাশি এটাও মনে করিয়ে দেয়া হয় যে, এই পরিস্থিতি চলতে থাকলে দিল্লিতে পর্যটকদের সংখ্যা কমে যাবে৷ তখন আর্থিকভাবে ক্ষতির মুখে পড়বে রিকশা চালকরা৷'' নতুন দিল্লিতে অটো-রিকশা চালকের সংখ্যা ১২০,০০০৷ এই চালকদের এখন থেকে প্রতি বছর একঘণ্টা ‘লিঙ্গ সংবেদনশীলতা' বিষয়ক প্রশিক্ষণে অংশ নিতে হবে৷ নারোতান মনে করেন ট্যাক্সি এবং বাস চালকদেরও এই প্রশিক্ষণ দেয়া উচিত৷ তাহলে তাঁর মতো তারাও নারীকে আর পোশাক দেখে মাপার চেষ্টা করবে না৷ বরং তাদের নিত্যদিনের সমস্যা বোঝার চেষ্টা করবে, নিরাপদে পৌঁছে দেবে তাদের গন্তব্য৷ এআই / জেডএইচ (রয়টার্স)",
  "manualKeyPhrases" : [ "চালক", "রিকশা", "প্রশিক্ষণ", "নিরাপদ", "নারী" ],
  "automaticKeyPhrases" : [ "" ]
}