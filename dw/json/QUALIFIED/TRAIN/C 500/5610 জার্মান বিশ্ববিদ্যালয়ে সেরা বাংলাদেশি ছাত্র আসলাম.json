{
  "docID" : 5610,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মান-বিশ্ববিদ্যালয়ে-সেরা-বাংলাদেশি-ছাত্র-আসলাম/a-16074561",
  "title" : "জার্মান বিশ্ববিদ্যালয়ে সেরা বাংলাদেশি ছাত্র আসলাম",
  "date" : "06.07.2012",
  "writter" : "",
  "categories" : [ "জার্মানিতে উচ্চশিক্ষা" ],
  "article" : "জার্মানির ম্যোনশেনগ্লাডবাখ শহরে অবস্থিত নিডাররাইন ফলিত বিজ্ঞান বিশ্ববিদ্যালয়৷ সেখানে টেক্সটাইল ও ক্লোদিং ম্যানেজমেন্ট বিষয়ে ব্যাচেলর ডিগ্রিতে রেকর্ড পরিমাণ নম্বর পেয়েছেন বাংলাদেশি ছাত্র মো. আসলাম হোসেন৷ দেশ থেকে হাজার হাজার মাইল দূরে বাবা-মা, ভাই-বোন, আত্মীয় স্বজন সব ছেড়ে জার্মানির ম্যোনশেনগ্লাডবাখ শহরে পড়াশোনা করছেন আসলাম হোসেন৷ তবে নিজ প্রতিভার স্বাক্ষর রেখেছেন কঠোর অধ্যবসায়ের মাধ্যমে৷ নিডাররাইন ফলিত বিজ্ঞান বিশ্ববিদ্যালয় থেকে রেকর্ড পরিমাণ ৯৫ শতাংশেরও বেশি নম্বর নিয়ে বিএসসি (সম্মান) পাশ করেছেন তিনি৷ ইংরেজি মাধ্যমে পরিচালিত এই শিক্ষা কার্যক্রমে ফার্স্ট ক্লাস ফার্স্ট হওয়ায় বিশ্ববিদ্যালয় কর্তৃপক্ষ তাঁকে আনুষ্ঠানিকভাবে বিশেষ পদক দিয়েছে৷ ডিডাব্লিউ'এর সাথে একান্ত সাক্ষাৎকারে আসলাম হোসেন বলেন, ‘‘আসলে সবকিছুই এখানে একটি নিয়মমাফিক চলে৷ নিয়মিত পড়াশোনা, শ্রেণিকক্ষে উপস্থিতি, লেকচার নোট করা - এসব কিছু করেছি৷ এছাড়া শিক্ষকদের সাথেও ভালো যোগাযোগ ও আলোচনা করার সুযোগ, গ্রুপ স্টাডি, এখানে অধ্যয়নরত বাংলাদেশি শিক্ষার্থীদের সহযোগিতা এবং দেশ থেকে বাবা-মা'র উৎসাহ আমাকে এমন সাফল্য অর্জন করতে সহায়তা করেছে৷ তবে জার্মান ছাত্র-ছাত্রীরা যেভাবে সুন্দর করে নোট করে এবং বিভিন্ন রঙের কালি ব্যাবহার করে যত্নের সাথে অধ্যয়ন করে - সেগুলো খুব ছোট ছোট বিষয় হলেও সেগুলো যে বেশ সহায়ক ভালো ফল করার ক্ষেত্রে, তা আমি লক্ষ্য করেছি৷ পাশাপাশি আমি ব্যাচেলর থিসিস যেটা করেছি সেটাও আমাকে অনেক এগিয়ে দিয়েছে৷'' তিনি জানান, জার্মানিতে ব্যাচেলর পর্যায়ে তিনি কোনো বৃত্তি পাননি৷ তবে পরীক্ষায় ভালো ফলাফলের জন্য বিশ্ববিদ্যালয় কর্তৃপক্ষ তাঁর ‘টিউশন ফি' মওকুফ করে দিয়েছিল৷ অবশ্য এখন মাস্টার্স পর্যায়ে তিনি বৃত্তির জন্য আবেদন করেছেন এবং বৃত্তি পাবেন বলে আশা করছেন৷ জার্মানিতে বৃত্তি ছাড়া যারা লেখাপড়া করতে আসে, তারা পড়াশোনার পাশাপাশি কাজ করে নিজের খরচ চালানোর সুযোগ কতটা পায় - এমন প্রশ্নের উত্তরে আসলাম বলেন, ‘‘এখানে এসে প্রথম দুই তিন মাস কাজ পাওয়া মুশকিল৷ তবে তারপর কাজ পাওয়া যায়৷ এক্ষেত্রে ইউরোপের অন্যান্য দেশে যে অবস্থা তার চেয়ে জার্মানিতে ছাত্র-ছাত্রীদের জন্য কাজের সুবিধা বেশি রয়েছে৷ এছাড়া এখানে আসার পর বিশ্ববিদ্যালয়ের সাথে ভালোভাবে যোগাযোগ রাখলে বিশ্ববিদ্যালয়েই বেশকিছু কাজের সুযোগ পাওয়া যায়৷ আর সেক্ষেত্রে একই ক্যাম্পাসে কাজ এবং পড়ালেখা দু'টোই হলে একটু বেশই সুবিধা হয়৷ এএসটিএ কিংবা বিশ্ববিদ্যালয়ের আন্তর্জাতিক দপ্তরের সাথে যোগাযোগ রাখলে এ ধরণের কাজের খোঁজ পাওয়া সহজ৷'' আসলাম হোসেন জার্মানি আসার আগে বাংলাদেশে পুরান ঢাকার আরমানিটোলা সরকারি উচ্চ বিদ্যালয় থেকে মাধ্যমিক পরীক্ষা পাস করেন৷ এরপর ঢাকা কলেজ থেকে উচ্চ মাধ্যমিক পাস করে মেডিকেল কলেজে ভর্তির চেষ্টা করেন৷ কিন্তু মেডিকেল কলেজে ভর্তির সুযোগ না পেয়ে জাহাঙ্গীরনগর বিশ্ববিদ্যালয়ে কিছুদিন পড়াশোনা করেন তিনি৷ তবে সেখানে পড়াশোনা শেষ না করেই জার্মানির বিশ্ববিদ্যালয়ে সুযোগ হলে তিনি এখানে এসে ব্যাচেলর ডিগ্রি করেন৷ সাক্ষাৎকার: হোসাইন আব্দুল হাই সম্পাদনা: দেবারতি গুহ",
  "manualKeyPhrases" : [ "বাংলাদেশি", "আসলাম", "বিশ্ববিদ্যালয়", "ছাত্র", "জার্মান", "জার্মানি" ],
  "automaticKeyPhrases" : [ "" ]
}