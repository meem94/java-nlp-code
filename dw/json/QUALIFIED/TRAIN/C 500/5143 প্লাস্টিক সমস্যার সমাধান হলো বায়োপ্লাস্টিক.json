{
  "docID" : 5143,
  "source" : "http://www.dw.com/",
  "lang" : "BN",
  "url" : "http://www.dw.com/bn/প্লাস্টিক-সমস্যার-সমাধান-হলো-বায়োপ্লাস্টিক/a-17198799",
  "title" : "প্লাস্টিক সমস্যার সমাধান হলো বায়োপ্লাস্টিক",
  "date" : "01.11.2013",
  "writter" : "মার্টিন রিবে/এসি",
  "categories" : [ "অন্বেষণ" ],
  "article" : "বায়োপ্লাস্টিকের ব্যাগ উদ্ভিদ পদার্থের মতোই পচে যায়৷ তা সত্ত্বেও বায়োপ্লাস্টিকের ফয়েল সহজে ছেঁড়ে না; তার উপর ছাপা যায়; মেশিনে কাট-ছাঁট করা যায়৷ প্লাস্টিকের ব্যাগ আমরা সবাই চিনি৷ দৈনন্দিন ব্যবহারের আর কোনো বস্তু এতটা হালকা-পলকা, অথচ এতটা দীর্ঘস্থায়ী নয়৷ জামাকাপড়, খাবারদাবার, ওষুধপত্র – সব কিছুই প্লাস্টিকের ব্যাগে করে বাড়ি নিয়ে যাওয়া যায়৷ তারপর সেটা ফেলে দেওয়া হয়৷ আলাদা করে অন্যান্য আবর্জনার সঙ্গে পোড়ানো না হলে ঐ প্লাস্টিকের ব্যাগ রাস্তায় গিয়ে পড়ে, এমনকি শেষমেষ সাগরে৷ মুশকিল এই যে, প্লাস্টিক ক্ষয় হতে ৫০০ বছর অবধি সময় লাগে৷ একটি সমাধান হলো বায়োপ্লাস্টিকের ব্যাগ৷ এই ব্যাগগুলো ‘মিশ্র সারের' উপাদান হিসেবে ব্যবহার করা চলে, কেননা এগুলো শেষমেষ উদ্ভিদ পদার্থের মতোই পচে যায়৷ তা সত্ত্বেও বায়োপ্লাস্টিক ফয়েল সহজে ছেঁড়ে না; তার উপর ছাপা যায়; মেশিনে কাট-ছাঁট করা যায়৷ বায়োপ্লাস্টিকের ব্যাগ আবর্জনা কমায় প্যাকিং বিশেষজ্ঞ হ্যার্বার্ট পিয়েডে-র মতে, বায়োপ্লাস্টিকের ব্যাগের কারণে শহরে আবর্জনার পরিমাণ বাড়ে না: ‘‘বায়োপ্লাস্টিক ব্যাগের সুবিধা হলো এই যে, তা সাধারণ প্লাস্টিক ব্যাগের মতো সরানো বা পোড়ানোর কোনো দরকার পড়ে না৷ কাজেই বায়োপ্লাস্টিকের রিসাইক্লিং-এর জন্য আলাদা করে কোনো পদ্ধতির প্রয়োজন নেই৷ বায়োপ্লাস্টিকের ব্যাগ কিছুকাল পরে নিজে থেকেই পচে যায়, কাজেই তা আলাদা করে অপসারণ করতে হয় না৷'' বায়োপ্লাস্টিক তৈরিতে আরো কম ধাতব কিংবা খনিজ পদার্থ ব্যবহার করা হয়৷ এছাড়া বায়োপ্লাস্টিকের ব্যাগে রান্নাঘরের অর্গানিক জঞ্জাল জমিয়ে সবটাই নির্দিষ্ট অর্গানিক আবর্জনার জায়গায় ফেলা যায়৷ কিন্তু সেটা নিষিদ্ধ, কেননা জার্মানিতে নানা ধরনের আবর্জনা আলাদা আলাদা কনটেনারে ফেলার কথা৷ কাজেই অর্গানিক-আবর্জনা থেকে প্লাস্টিক বার করে নিতে হবে – বায়োপ্লাস্টিকের ব্যাগও যার মধ্যে পড়ে৷ মিশ্র সার কারখানার ওভারসিয়ার সিলভিও বুশ বলেন: ‘‘শুধু ব্যাগগুলো দেখে কী ধরনের প্লাস্টিক, তা বলার উপায় নেই৷ ওটা একটা সাধারণ প্লাস্টিকের ব্যাগ কিনা, কিংবা বায়োপ্লাস্টিকের ব্যাগ কিনা৷ আমাদের পক্ষে আর সেটা বোঝার উপায় নেই৷'' কাজেই অর্গানিক-আবর্জনা থেকে সব ধরনের প্লাস্টিক বার করে নিতে হবে৷ ওভারসিয়ার বুশ-এর আরো একটি সমস্যা হল: বায়োপ্লাস্টিকের ব্যাগগুলো পচতে বড় বেশি সময় নেয়৷ জার্মান শিল্পের একটি অর্থহীন বিধি বলে, তিন মাসের মধ্যে ওগুলো পচে যাওয়া চাই – একটি মিশ্র সারের কারখানার পক্ষে যা বড় বেশি সময়৷ সিলভিও বুশ-এর মতে: ‘‘ডিআইএন, মানে জার্মান শিল্প মান অনুযায়ী বায়োপ্লাস্টিকের ব্যাগ তিনমাসের মধ্যে পচে যাওয়া চাই৷ আমাদের এই কারখানায় আবর্জনা পচার সময় হলো ৩৫ দিন, যার মধ্যে ব্যাগগুলো পচার কোনো সম্ভাবনা নেই৷'' শেষমেষ খরচের প্রশ্ন প্যাকিং বিশেষজ্ঞ হ্যার্বার্ট পিয়েডে সমস্যাটা জানেন৷ জার্মানিতে গোড়ায় বায়োপ্লাস্টিকের ব্যাগের খুব চল হওয়ার পর এখন সেটা আবার কমে এসেছে৷ কেননা সেই ব্যাগের দাম বেশি৷ কাজেই এখন পিয়েডের কারখানায় নীলপরী মার্কা ব্যাগ তৈরির উপর জোর দেওয়া হচ্ছে, যে ধরনের ব্যাগের আশি শতাংশই রিসাইক্লিং করা সম্ভব৷ ওমার কোম্পানি লিমিটেডের সিইও পিয়েডে বলেন: ‘‘যেখানে ভালো রিসাইক্লিং পদ্ধতি আছে, সেখানে নীলপরী মার্কা ব্যাগ তৈরি করাটাই ভালো বিকল্প৷ যেখানে কোনো রিসাইক্লিং প্রণালী নেই, সেখানে বায়োপ্লাস্টিকের ব্যাগ ব্যবহার করার অর্থ আছে বৈকি৷'' কাজেই জার্মানিতে না হলেও, যে সব দেশে প্লাস্টিকের আবর্জনা ধীরে ধীরে একটা সমস্যা হয়ে দাঁড়াচ্ছে, সেখানে বায়োপ্লাস্টিকের ব্যাগ একটা সমাধান হতে পারে৷ কেননা বায়োপ্লাস্টিক সত্যি-সত্যি কয়েক বছরের মধ্যে পানি আর কার্বন ডাইঅক্সাইড গ্যাসে পরিণত হয়৷",
  "manualKeyPhrases" : [ "উদ্ভিদ", "সমাধান", "সমস্যা", "বায়োপ্লাস্টিক", "প্লাস্টিক" ],
  "automaticKeyPhrases" : [ "" ]
}