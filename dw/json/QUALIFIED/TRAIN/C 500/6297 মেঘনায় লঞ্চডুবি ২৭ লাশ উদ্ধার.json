{
  "docID" : 6297,
  "source" : "http://www.dw.com/",
  "lang" : "BN",
  "url" : "http://www.dw.com/bn/মেঘনায়-লঞ্চডুবি-২৭-লাশ-উদ্ধার/a-17639429",
  "title" : "মেঘনায় লঞ্চডুবি: ২৭ লাশ উদ্ধার",
  "date" : "16.05.2014",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বাংলাদেশের মুন্সিগঞ্জে কমপক্ষে ৩০০ যাত্রী নিয়ে একটি লঞ্চ ডুবে গেছে মেঘনা নদীতে৷ শুক্রবার বিকেল পর্যন্ত ডুবে যাওয়া লঞ্চের ২৭ জন যাত্রীর মৃতদেহ উদ্ধার করা হয়েছে৷ তবে অন্যান্য যাত্রীদের ভাগ্যে কী ঘটেছে, তা জানা যায়নি৷ মুন্সিগঞ্জের জেলা প্রশাসক সাইফুল হাসান বাদল ডয়চে ভেলেকে জানান, ‘‘বেলা সাড়ে তিনটার দিকে মুন্সিগঞ্জের গজারিয়া উপজেলার ইমামপুর ইউনিয়নের দৌলতপুর কালিপুড়া এলাকায় মেঘনা নদীতে লঞ্চটি ডুবে যায়৷'' লঞ্চটি রাজধানী ঢাকার সদরঘাট থেকে শরীয়তপুরের সুরেশ্বর যাওয়ার পথে ঝড়ের কবলে পড়ে৷ এমভি মিরাজ-৪ নামের একটি যাত্রীবাহী লঞ্চটিতে ৩০০ জনের বেশি যাত্রী ছিল বলে জানান তিনি৷ লঞ্চটি ডুবে যাওয়ার পর পরই স্থানীয় লোকজন উদ্ধারকাজ শুরু করেন৷ সন্ধ্যার পর উদ্ধারকারী জাহাজ প্রত্যয় ও দুর্বার ঘটনাস্থলে পৌঁছায়৷ জেলা প্রশাসক জানান, ডুবে যাওয়া লঞ্চটির অবস্থান নির্ণয়ের পর সেটি উদ্ধারের কাজ শুরু হবে৷ শুক্রবার বিকেল পর্যন্ত উদ্ধার করা ২৭টি মৃতদেহের মধ্যে দুটি শিশুর লাশও আছে বলে জানান তিনি৷ ঘটনাস্থলে উপস্থিত স্থানীয় সাংবাদিক টিটো রহমান ডয়চে ভেলকে জানান, ‘‘জেলা প্রশাসক, পুলিশ সুপার, উপজেলা নির্বাহী কর্মকর্তা ও বিআইডাব্লিউটিএ-র কর্মকর্তারা লঞ্চটি ডুবে যাওয়ার এক ঘণ্টার মধ্যেই ঘটনাস্থলে হাজির হন৷ তবে তার আগে স্থানীয় মানুষ নৌকা এবং ইঞ্জিন বোট নিয়ে উদ্ধার কাজ শুরু করেন৷ তাঁরাই মূলত ভেসে যাওয়া লাশ উদ্ধার করেন৷'' তিনি জানান, লঞ্চটির অধিকাংশ যাত্রীই শরীয়তপুর-ফরিদপুর এলাকার বাসিন্দা৷ লঞ্চটি হঠাৎ কালবৈশাখী ঝড়ের কবলে পড়ে ডুবে যায় বলে জানান তিনি৷ টিটো জানান, ডুবে যাওয়া লঞ্চের যাত্রীদের আত্মীয়-স্বজনরা এরই মধ্যে মেঘনার তীরে আসতে শুরু করেছেন৷ সেখানে স্বাভাবিকভাবেই এক হৃদয় বিদারক দৃশ্যের সৃষ্টি হয়েছে৷ গজারিয়া উপজেলার নির্বাহী কর্মকর্তা মাহবুবুল করিম ডয়চে ভেলেকে জানান, ‘‘রাতেই উদ্ধার অভিযান শুরু হবে৷ তবে রাত ও আবহাওয়ার উপর নির্ভর করছে কত সময় লাগবে৷'' বাংলাদেশে এই মৌসুমে প্রতিবছর যাত্রীবহী লঞ্চডুবির ঘটনা বেড়ে যায়৷ গত ৩রা মে পটুয়ায়াখালীতে শতাধিক যাত্রী নিয়ে একটি লঞ্চ ডুবে গিয়েছিল৷ এতে ১২ জনের মৃত্যু হয়৷ জানা গেছে, বৃহস্পতিবার মেঘনায় ডুবে যাওয়া লঞ্চটি ছিল তিন তলার৷ কিন্তু তিন তলা লঞ্চ আইনত অবৈধ৷ প্রসঙ্গত, ১৯৭৭ সাল থেকে এ পর্যন্ত লঞ্চডুবিতে বাংলাদেশে ৫ হাজারেরও বেশি যাত্রী নিহত হয়েছেন৷",
  "manualKeyPhrases" : [ "এমভি মিরাজ-৪", "মেঘনা", "লাশ উদ্ধার", "সাইফুল হাসান বাদল", "গজারিয়া" ],
  "automaticKeyPhrases" : [ "" ]
}