{
  "docID" : 5883,
  "source" : "http://www.dw.com/",
  "lang" : "BN",
  "url" : "http://www.dw.com/bn/চ্যাম্পিয়ন-ডর্টমুন্ডের-জয়-দিয়ে-৫০এ-পা-রাখলো-বুন্ডেসলিগা/a-16193215",
  "title" : "চ্যাম্পিয়ন ডর্টমুন্ডের জয় দিয়ে ৫০’এ পা রাখলো বুন্ডেসলিগা",
  "date" : "25.08.2012",
  "writter" : "",
  "categories" : [ "খেলাধুলা" ],
  "article" : "বোরুসিয়া ডর্টমুন্ডের জয় দিয়ে শুরু হলো বুন্ডেসলিগার ৫০তম আসর৷ শুক্রবার রাতের খেলায় ডর্টমুন্ড ভ্যার্ডার ব্রেমেনের বিরুদ্ধে ২-১ গোলের জয় পায়৷ ১৯৬৩ সালে বুন্ডেসলিগার প্রথম ম্যাচেও মুখোমুখি হয়েছিল ডর্টমুন্ড আর ব্রেমেন৷ ডর্টমুন্ডের নতুন খেলোয়াড় জার্মান জাতীয় দলের তরুণ সেনসেশন ২৩ বছর বয়েসি মার্কো রয়েস খেলার প্রথম গোলটি করেন৷ রয়েস গতবার লিগের সেরা খেলোয়াড় নির্বাচিত হয়েছিলেন৷ ম্যুনশেনগ্লাডবাখ থেকে এবার তিনি ডর্টমুন্ডে যোগ দিয়েছেন৷ ডর্টমুন্ডের জাপানি খেলোয়াড় শিনজি কাগাওয়া ম্যানচেস্টার ইউনাইটেডে চলে যাওয়ায় তাঁর জায়গায় রয়েসকে নিয়েছে ডর্টমুন্ড৷ রয়েসের গোলের পর সেটা শোধ করে দিয়েছিল ব্রেমেন৷ পরে ডর্টমুন্ডের বদলি খেলোয়াড় মারিও গ্যোয়েটৎসে জয়সূচক গোলটি করেন৷ এই জয়ের ফলে ডর্টমুন্ড বুন্ডেসলিগার টানা ২৯টি ম্যাচে অপরাজেয় থাকলো৷ সবশেষ তারা প্রায় এক বছর আগে গত বছরের ১৮ই সেপ্টেম্বর হেরেছিল৷ বুন্ডেসলিগায় টানা ৩৬টি ম্যাচে অপরাজেয় থাকার রেকর্ড হামবুর্গের৷ এবং সেই রেকর্ডটা হয়েছিল ৩০ বছর আগে৷ এদিকে বুন্ডেসলিগায় ডর্টমুন্ডের প্রতিদ্বন্দ্বী বায়ার্ন মিউনিখ ক্লাবের চেয়ারম্যান কার্ল-হাইন্স রুমেনিগে বলেছেন, তাঁরা ঐতিহাসিক ৫০তম আসরে সেরা হতে চান৷ গতবার বায়ার্নের ভাগ্যটা খারাপই গেছে বলতে হবে৷ কেননা বুন্ডেসলিগা, জার্মান কাপ আর ইউরোপীয় চ্যাম্পিয়ন্স লিগ - প্রতিটা আসরেই তারা রানার আপ হয়েছে৷ বায়ার্নের কোচ ইয়ুপ হেইঙ্কেস এই মরসুম শেষে দলের দায়িত্ব ছেড়ে দেয়ার আভাস দিয়েছেন৷ ‘স্যুদডয়েচে সাইটুং' পত্রিকাকে দেয়া সাক্ষাৎকারে তিনি বলেন, বায়ার্নের সঙ্গে তাঁর চুক্তি আগামী বছরের ৩০ জুন পর্যন্ত৷ এরপর তিনি ক্লাব ছেড়ে দিতে পারেন৷ অবশ্য এ বিষয়ে ক্লাবের সঙ্গে তাঁর কথা হবে ডিসেম্বর ও জানুয়ারিতে৷ জেডএইচ/এআই (এএফপি, ডিপিএ)",
  "manualKeyPhrases" : [ "জয়", "ম্যুনশেনগ্লাডবাখ", "শিনজি কাগাওয়া", "ব্রেমেন", "বুন্ডেসলিগা" ],
  "automaticKeyPhrases" : [ "" ]
}