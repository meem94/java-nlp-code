{
  "docID" : 651,
  "source" : "http://www.dw.com/",
  "lang" : "BN",
  "url" : "http://www.dw.com/bn/ব্রিটেনে-মুসলমানরা-রাজনীতির-ফুটবল-নিউ-ইয়র্কে-বাঙালিকে-পিটুনি/a-18988745",
  "title" : "ব্রিটেনে মুসলমানরা ‘রাজনীতির ফুটবল', নিউ ইয়র্কে বাঙালিকে পিটুনি",
  "date" : "19.01.2016",
  "writter" : "",
  "categories" : [ "বিশ্ব" ],
  "article" : "ব্রিটেনের প্রধানমন্ত্রী ডেভিড ক্যামেরনের একটি মন্তব্য নিয়ে মুসলমানদের মধ্যে বেশ আলোড়ন সৃষ্টি হয়েছে৷ অন্যদিকে নিউ ইয়র্কে বাংলাদেশিরা আছেন আতঙ্কে৷ দাড়ি আর পাজামা-পাঞ্জাবির কারণে এক বাঙালিকে ‘আইএস' বলে পেটানো হয়েছে৷ যুবকদের পরিচয় জানা যায়নি৷ তবে তাঁরা যে মধ্যপ্রাচ্য এবং ইউরোপে ইসলামি জঙ্গি সংগঠন তথাকথিত আইএস-এর হত্যাযজ্ঞের কারণে মুসলমানবিদ্বেষী হয়ে উঠেছে, তা ব্রিটিশ মিডিয়ায় প্রচারিত খবর পড়েও কিছুটা অনুমান করা যায়৷ নিউ ইয়র্কে ২৫ হাজারের মতো বাংলাদেশির বসবাস৷ এ শহরেরই ব্রঙ্কস এলাকায় বেদম পিটুনির শিকার হয়েছেন বাংলাদেশি বংশোদ্ভূত মজিবর রহমান৷ সিলেটে জন্ম নেয়া মজিবর শুক্রবার সন্ধ্যায় ৯ বছর বয়সি ভাগ্নিকে স্কুল থেকে আনতে গিয়েছিলেন৷ পথে দুই যুবক শ্মশ্রুমণ্ডিত, পাজামা-পাঞ্জাবি পরিহিত মজিবরকে দেখে ছুটে এসে ‘আইএস', ‘আইএস' বলে চিৎকার করে নাকেমুখে কিল-ঘুসি মারতে শুরু করে৷ ৪৩ বছর বয়সি মজিবর রাস্তায় পড়ে যান৷ যুবকেরা তখন লাথি মারতে থাকে৷ মুখ এবং শরীরের অন্য কিছু স্থানে আঘাতের চিহ্ন নিয়ে মজিবর এখন স্থানীয় এক হাসপাতালে চিকিৎসাধীন৷ দাড়ি আর পাঞ্জাবির কারণে মজিবরকে ‘আইএস' বলে পেটানোর ঘটনায় নিউ ইয়র্কের বাঙালিদের মাঝে ব্যাপক প্রতিক্রিয়া হয়েছে৷ প্রবাসি বাঙালিরা হামলাকারীদের দৃষ্টান্তমূলক শাস্তি দাবি করেছেন৷ নিউ ইয়র্কের পুলিশ জানিয়েছে, হামলায় জড়িতদের গ্রেপ্তার করার জন্য তাদের ‘হেইট ক্রাইম টাস্ক ফোর্স' কাজ শুরু করেছে৷ ওদিকে ব্রিটেনের প্রধানমন্ত্রী সে দেশে বসবাসরত মুসলমান, বিশেষ করে মুসলিম নারীদের খুব তাড়াতাড়ি ইংরেজি শিখতে বলেছেন৷ বিবিসিকে দেয়া এক সাক্ষাৎকারে তিনি বলেন, ব্রিটিশ সমাজের মূল স্রোতে নিজেদের অন্তর্ভুক্ত করতে হলে মুসলমানদের অবশ্যই ইংরেজি শিখতে হবে৷ তাঁর মতে, ইংরেজি না শিখলে ব্রিটিশ সমাজের অনেক কিছুই বোঝা প্রায় অসম্ভব৷ এ কারণে একটি সমাজের ভেতরে থেকেও সমাজের অংশ হতে না পারা মানুষদের জঙ্গিবাদে জড়িয়ে পড়ার ঝুঁকি বেশি থাকে বলেও তিনি মনে করেন৷ ক্যামেরন জানান, ব্রিটিশ সরকার সবাইকে ইংরেজি শিখতে উদ্বুদ্ধ করতে ৩ কোটি ১০ লক্ষ ডলারের এক কার্যক্রম শুরু করবে৷ কার্যক্রমটি কবে শুরু হবে তা অবশ্য ক্যামেরন বলেননি৷ ব্রিটিশ প্রধানমন্ত্রীর এমন মন্তব্যে ব্রিটেনের মুসলমানদে মধ্যে মিশ্র প্রতিক্রিয়া লক্ষ্য করা গেছে৷ একাংশ ক্যামেরনের কঠোর সমালোচনা করলেও আরেকটি অংশ মনে করে ইংরেজি শেখা এমনিতেই দরকার, কোনো সমাজের সঙ্গে নিজেকে পুরোপুরি মানিয়ে নেয়ার জন্য সবাই ইংরেজি শিখতেই পারে৷ মুসলমানদের লন্ডনকেন্দ্রিক সংগঠন রমাদান ফাউন্ডেশন মনে করে, ক্যামেরন ‘মুসলমানদের রাজনৈতিক ফুটবল হিসেবে ব্যবহার করছেন৷' অন্যদিকে মুসলিম কাউন্সিল অফ ব্রিটেন ব্যাপারটিকে সেভাবে দেখছে না৷ বরং ক্যামেরনের উদ্যোগকে সাধুবাদ জানিয়েছে তারা৷ এসিবি/ডিজি (ডিপিএ, ডেইলি নিউজ) শুধু দাড়ি থাকলে কি কেউ জঙ্গি হয়ে যায়? জঙ্গিবাদ থেকে দূরে থাকার জন্য ইংরেজি শেখা কি জরুরি? জানান আপনার মত, নীচের ঘরে৷",
  "manualKeyPhrases" : [ "মুসলমান", "ব্রিটিশ", "ক্যামেরন", "আইএস", "জঙ্গি", "ব্রিটেন", "জঙ্গিবাদ", "ইংরেজি শেখা" ],
  "automaticKeyPhrases" : [ "" ]
}