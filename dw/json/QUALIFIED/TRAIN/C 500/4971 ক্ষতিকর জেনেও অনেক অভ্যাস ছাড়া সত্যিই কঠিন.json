{
  "docID" : 4971,
  "source" : "http://www.dw.com/",
  "lang" : "BN",
  "url" : "http://www.dw.com/bn/ক্ষতিকর-জেনেও-অনেক-অভ্যাস-ছাড়া-সত্যিই-কঠিন/a-17451045",
  "title" : "ক্ষতিকর জেনেও অনেক অভ্যাস ছাড়া সত্যিই কঠিন",
  "date" : "24.02.2014",
  "writter" : "ব্রিগিটে ওস্টারাথ/আরবি",
  "categories" : [ "স্বাস্থ্য" ],
  "article" : "ধূমপান, মদ্যপান ইত্যাদি যে ক্যানসার উদ্দীপক, তা সবাই জানে৷ কিন্তু একবার অভ্যাস গড়ে উঠলে তা ছাড়া সহজ নয়৷ এখন প্রশ্ন হলো, ক্ষতিকর জেনেও কেন আমরা এগুলো ছাড়া চলতে পারি না? মনস্তত্ত্ববিদরা এর উত্তর খোঁজার চেষ্টা করেছেন৷ জার্মানিতে প্রাপ্তবয়স্কদের এক চতুর্থাংশ ধূমপান করেন৷ ৯.৫ মিলিয়ন মানুষ অতিরিক্ত মদ্যপান করেন৷ এছাড়া ৬৭ শতাংশ পুরুষ এবং ৫৩ শতাংশ নারীর ওজন মাত্রাতিরিক্ত৷ সূর্যস্নানের বিকল্প হিসেবে ‘সোলারিয়াম' বা ‘সান' স্টুডিওগুলিতেও খদ্দেরের অভাব হয় না৷ অভিজ্ঞতাই মানুষকে প্রেরণা দেয় বিচারবুদ্ধি নয়, অভিজ্ঞতাই মানুষকে প্রেরণা দেয়৷ বলেন বন ইউনিভার্সিটির মনস্তত্ত্ব ও সাইকোথেরাপি বিভাগের পরিচালক ফ্রান্সিসকা গাইসার৷ তাঁর ভাষায়, ‘‘আমরা সাধারণত নিজেদের ভালো ও মন্দ অভিজ্ঞতা মস্তিষ্কে সংরক্ষণ করে রাখি৷ ক্যানসার সম্পর্কে পত্র-পত্রিকার পরিসংখ্যানটা মাথায় রাখি না৷'' মানুষের মধ্যে অনেক আচরণ গড়ে ওঠে পুরানো অভ্যাস থেকে বা বড়দের অনুকরণ করে৷ যেমন বাড়িতে মা যা রান্না করতেন, তা থেকেই মানুষের খাওয়া-দাওয়ার অভ্যাস গড়ে ওঠে৷ বলেন লন্ডনের ইম্পেরিয়াল কলেজের ক্যানসার গবেষক এলিয়ো রিবোলি৷ ছেলে-মেয়েরা ধূমপান শুরু করে বাবা-মা কিংবা বন্ধু-বান্ধবকে অনুকরণ করে৷ ‘‘আমি এমন কাউকে চিনি না, যাঁর কাছে প্রথম সিগারেটটা ভালো লেগেছে,’’ বলেন বার্লিনের মাক্স প্লাঙ্ক ইন্সটিটিউটের শিক্ষাগবেষণা বিভাগের পরিচালক গ্যার্ড গিগারেনৎসার৷ পারিপার্শ্বিকতা দায়ী গায়ের রং ‘ট্যান' করার জন্য সোলারিয়াম বা সান স্টুডিওতে যাওয়ার ব্যাপারেও আশেপাশের মানুষরাই ‘দায়ী' বলে জানান হাইডেলব্যার্গের ‘ন্যাশনাল সেন্টার ফর টিউমার ডিজিস'-এর সিনিয়র ডাক্তার জেসিকা হাসেল৷ তাঁর ভাষায়, ‘‘বেশিরভাগ মানুষই জানে ‘সানবাথ' ক্ষতিকর৷ কিন্তু তবুও কাজটি করে থাকেন তাঁরা৷ কেননা তাঁরা ছুটি কাটিয়ে এসে লক্ষ্য করেন যে, গায়ের রং ঠিকমতো বাদামি হয়নি৷ পরিচিতরা প্রশ্ন করেন, তুমি কি ছুটি কাটিয়ে এসেছ? দেখলে তো বোঝাই যায় না৷'' অনেকে অবশ্য ফ্যাশন বা নিতান্ত ভালোলাগার কারণেই গায়ের চামড়া ট্যান করান৷ অজুহাত খোঁজা হয় কাজটা ক্ষতিকর জেনেও মানুষ যদি তা করতে থাকে, তাহলে একটা অন্তর্দ্বন্দ্ব সৃষ্টি হয়৷ বলেন মনস্তত্ত্ববিদ গাইসার৷ ক্যানসারের কারণ সম্পর্কে পাওয়া তথ্যাদি ভুলে যাওয়ার চেষ্টা করা হয়৷ কিংবা কিছু খোঁড়া যুক্তি দাঁড় করান: ‘‘উইনস্টন চার্চিল ধূমপান করতেন এবং খেলাধুলাও করতেন না৷ কিন্তু তিনি তো অতিবৃদ্ধ হয়েছিলেন৷'' অথবা বলা হয়, ‘‘আমার খালা ধূমপান করতেন৷ তিনি ১০৬ বছর বয়সে বার্ধক্যজনিত দুর্বলতায় মারা গিয়েছেন৷ এসব শুধু ভয় দেখানো৷'' মাঝে মাঝে প্রাক্তন জার্মান চ্যান্সেলর হেলমুট শ্মিটের দৃষ্টান্তও দেওয়া হয়৷ তিনি ‘চেইন স্মোকার' এবং তাঁর বয়েস এখন ৯৭৷ আর একটি জনপ্রিয় যুক্তি হলো, প্রত্যেককেই মৃত্যু বরণ করতে হবে৷ ‘‘জীবনটাই তো বিপজ্জনক৷ বেশিরভাগ ক্ষেত্রেই তার শেষ হয় মৃত্যুতে৷'' এভাবেই ফেসবুকে লিখেছেন একজন৷ গাইসার বলেন, ‘‘এইসব দৃষ্টান্ত থেকে বোঝা যায় কীভাবে মানুষ অস্বস্তিকর তথ্যগুলিকে পাশ কাটাতে চায়৷ সঠিক সময় চিকিৎসা করালে বিষাক্ত মাশরুম খেয়ে ফেললেও বেঁচে যায় মানুষ আর তা না হলে মারা যাওয়ার সম্ভাবনাই বেশি৷ এক্ষেত্রে একটি ঘটনার পর সাথে সাথে একটি ফলাফল পাওয়া যায়৷ কিন্তু ক্যানসারের ক্ষেত্রে বিষয়টি কিছুটা ভিন্নরকম৷ আমাদের অনেক অভ্যাস ক্যানসারের সম্ভাবনা বাড়িয়ে দেয়৷'' ‘‘মানুষ আশা করে, ধূমপান করলে কিংবা স্থূলাকায় হলেও রোগটি নাও হতে পারে৷ আর এই আশা থেকেই অভ্যেসটাও বদলাতে চায় না মানুষ৷'' বলেন জার্মান ক্যানসার রিসার্চ সেন্টারের গবেষক রুডল্ফ কাক্স৷ সমাজের ভূমিকা মনস্তত্ত্ববিদ গ্যার্ড গিগারেনৎসার-এর মতে মানুষের মনোজগৎ নয়, বরং সমাজই এক্ষেত্রে দায়ী৷ জীবনের জন্য কোন ঝুঁকিটা বেশি তা ভালোভাবে পরিমাপ করা উচিত৷ তাঁর ভাষায়, ‘‘আমরা প্রায়ই ভুল জিনিসকে ভয় পাই৷ যা সম্ভবত জীবনের জন্য ঝুঁকিপূর্ণ নয়৷ যেমন অনেকে ‘চেইন স্মোকার' হলেও ক্যানসারের ভয়ে জিন পরিবর্তন করা ভুট্টা খেতে ভয় পান৷'' গ্যার্ড গিগারেনৎসার-এর মতে অল্প বয়সেই ক্যানসারের ঝুঁকি সম্পর্কে শিক্ষা দেওয়া উচিত৷ তিনি বলেন, ‘‘ক্যানসারের বিরুদ্ধে লড়াইতে যে অর্থ ব্যয় করা হয়, তার অর্ধেকও যদি বাচ্চাদের ক্যানসারের ঝুঁকি বোঝানোর ব্যাপারে ব্যয় করা হতো, তাহলে আমাদের ক্যানসারে মৃত্যুর হারও অনেক কমে যেত৷'' জোরালো পদক্ষেপ নেওয়া হয়েছে যুক্তরাজ্যের ক্যানসার রিসার্চ ইন্সটিটিউট ক্যানসার দমনে জোরালো পদক্ষেপ নিয়েছে৷ ধূমপান, মদ্যপান, বিকল্প সূর্যস্নান ও অতিরিক্ত মেদের ব্যাপারে বিভিন্ন তথ্যাবলী দেওয়া হচ্ছে৷ প্রতিষ্ঠানের স্বাস্থ্যবিষয়ক মুখপাত্র বলেন ‘‘আমরা মানুষকে বলতে চাই না, তাদের কী করা উচিত৷ আমরা শুধু তথ্য সরবরাহ করতে চাই, যা থেকে দৃঢ় একটা সিদ্ধান্ত নিতে পারে তারা৷'' তবে শুধু তথ্যই পৌঁছে দেওয়াই অভ্যাস বদলানোর ব্যাপারে যথেষ্ট নয় বলে মনে করেন মনস্তত্ত্ববিদ গাইসার৷ ‘‘এখানে অনুভূতির একটা বড় ভূমিকা রয়েছে৷ যেমন কেউ যদি মনে করে খেলাধুলার পর ভালো বোধ করবে তাহলে সে খেলতে আগ্রহীও হবে৷'' প্রসঙ্গত, অ্যামেরিকায় তামাকবিরোধী লবি ধূমপানকে দুর্বলতা হিসাবে তুলে ধরেছে৷ আর সেটা ফলপ্রসূও হচ্ছে৷",
  "manualKeyPhrases" : [ "অভ্যাস", "ধূমপান", "মদ্যপান", "ক্ষতিকর", "ক্যানসার", "ছাড়া" ],
  "automaticKeyPhrases" : [ "" ]
}