{
  "docID" : 6466,
  "source" : "http://www.dw.com/",
  "lang" : "BN",
  "url" : "http://www.dw.com/bn/কর-ফাঁকি-বন্ধ-করতে-ইউরোপে-উদ্যোগ/a-16811785",
  "title" : "কর ফাঁকি বন্ধ করতে ইউরোপে উদ্যোগ",
  "date" : "15.05.2013",
  "writter" : "",
  "categories" : [ "জার্মানি ইউরোপ" ],
  "article" : "ইউরোপে কর ফাঁকির সুযোগ বন্ধ করতে মন্ত্রীরা তৎপরতা বাড়িয়ে দিয়েছেন৷ চাপ বাড়ছে লুক্সেমবুর্গ ও অস্ট্রিয়ার উপর৷ এদিকে ইউরোপীয় ইউনিয়নের প্রতি নাগরিকদের আস্থা কমতির দিকে৷ তাই ব্যাংকিং ইউনিয়ন চালু করতে হলে প্রয়োজন স্বচ্ছতার৷ আর্থিক সংকটের মধ্যে খোঁজ চলছে বাড়তি আয়ের৷ ফলে নজর পড়ছে ধনীদের কর ফাঁকি দেবার প্রবণতার দিকে৷ এর ফলে আনুমানিক প্রায় ১ লক্ষ কোটি ইউরোর ক্ষতি হচ্ছে৷ তার উপর খোদ ইউরোপের বুকে দুই ইইউ সদস্য দেশ – লুক্সেমবুর্গ ও অস্ট্রিয়ায় গোপন ব্যাংক অ্যাকাউন্ট রাখা সম্ভব হওয়ায় সমালোচনা বাড়ছে৷ চাপে পড়ে লুক্সেমবুর্গ তার গোপনীয়তা আইন শিথিল করার ইঙ্গিত দিলেও অস্ট্রিয়া এখনো পুরোপুরি মনস্থির করে উঠতে পারছে না৷ বাকি ইউরোপ চায়, ব্যাংক অ্যাকাউন্ট সংক্রান্ত সব তথ্য স্বচ্ছ রাখতে হবে৷ উল্লেখ্য, এর আগে ব্রিটেনও কর ফাঁকি বন্ধ করতে কিছু কড়া পদক্ষেপের ঘোষণা করেছিল৷ প্রস্তাবিত ব্যাংকিং ইউনিয়ন চালু করতে হলেও এমন স্বচ্ছতার প্রয়োজন৷ তবে ইউরোপের ব্যাংকিং ক্ষেত্রকে একই নিয়ন্ত্রকের আওতায় আনার উদ্যোগ নিয়ে অবশ্য এখনো ঐকমত্যের অভাব রয়েছে৷ জার্মানি চায় ইউরোপীয় চুক্তির মধ্যে রদবদল, যাতে ভবিষ্যতেও এই কাঠামো মজবুত থাকে৷ আপাতত জাতীয় কর্তৃপক্ষদের নিয়ে এক নেটওয়ার্ক তৈরির প্রস্তাব দিয়েছেন জার্মান অর্থমন্ত্রী৷ স্পেন ও পর্তুগালের মতো সংকটগ্রস্ত দেশ আরও দ্রুত ব্যাংকিং ইউনিয়ন কার্যকর করতে চায়৷ আগামী জুন মাসে ইইউ শীর্ষ সম্মেলনেই তারা এ ক্ষেত্রে অগ্রগতি দেখতে চায়৷ সোমবার ইউরো এলাকার অর্থমন্ত্রীদের বৈঠককে ঘিরে পুঁজিবাজারে বেশ আশার আলো দেখা গিয়েছিল৷ ফলে বাজার কিছুটা চাঙ্গা হয়ে ওঠে৷ কর ফাঁকি বন্ধ করার প্রচেষ্টা ও একাধিক দেশের বেলআউট নিয়েও তাঁরা আলোচনা করেছেন৷ গ্রিস ও পর্তুগাল তাদের আগামী কিস্তির বেলআউট পেতে চলেছে৷ স্লোভেনিয়া-রও এমন সহায়তার প্রয়োজন হতে পারে বলে আশঙ্কা করা হচ্ছে৷ নতুন সরকার গঠনের পর ইটালি কোন পথে এগোবে, সেদিকেও বাজারের নজর রয়েছে৷ এর মধ্যে এক জনমত সমীক্ষায় দেখা গেছে, ইউরোপীয় ইউনিয়নের প্রতি নাগরিকদের আস্থা কমে চলেছে৷ মূলত সরকারি ব্যয় সংকোচ ও ব্যাপক আকারে বেকারত্বের ফলে বিশেষ করে তরুণ প্রজন্মের মধ্যে নৈরাশ্য বেড়ে চলেছে৷ এসবি/ডিজি (রয়টার্স, ডিপিএ, এএফপি)",
  "manualKeyPhrases" : [ "ইউরোপ", "কর ফাঁকি", "লুক্সেমবুর্গ", "অস্ট্রিয়া", "উদ্যোগ" ],
  "automaticKeyPhrases" : [ "" ]
}