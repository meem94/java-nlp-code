{
  "docID" : 5783,
  "source" : "http://www.dw.com/",
  "lang" : "BN",
  "url" : "http://www.dw.com/bn/বার্সা-মিলান-ড্র-মার্সেইএর-সঙ্গে-২-গোলে-জয়ী-বায়ার্ন/a-15845960",
  "title" : "বার্সা-মিলান ড্র, মার্সেই’এর সঙ্গে ২ গোলে জয়ী বায়ার্ন",
  "date" : "29.03.2012",
  "writter" : "",
  "categories" : [ "খেলাধুলা" ],
  "article" : "চ্যাম্পিয়নস লিগের কোয়ার্টার ফাইনালে বার্সেলোনার খাতায় একটি গোল যোগের জন্য বার বার বলে শট নিয়েছেন ফুটবল বিস্ময় লিওনেল মেসি৷ কিন্তু হায়! কালকের রাতটি মেসি’র ছিল না৷ ওদিকে, মার্সেই’কে কুপোকাত করেছে বায়ার্ন৷ শূন্য গোলে মিলান-বার্সেলোনা'র ড্র জালে বল জড়ানোর চেষ্টায় বার্সেলোনা শট নিয়েছে ১৭ বার৷ এর মধ্যে পাঁচটি শটই ছিল একেবারে নির্ভুল লক্ষ্যে শট৷ কিন্তু এরপরও হলো না৷ একটি বলও জড়ালো না জালে৷ বার্সেলোনার খাতায় জমা হলো না একটিও গোল৷ খেলার সিংহভাগ সময় জুড়ে মাঠের দখল ছিল বার্সেলোনার কাছেই৷ কিন্তু এসি মিলানও ছেড়ে দেবার পাত্র নয়৷ নব্বই মিনিট ধরেই মাঠে লড়েছে মিলানের খেলোয়াড়েরা৷ অন্তত একটি গোলের দেখা পেতে তারাও চেষ্টা করেছে বার বার৷ কিন্তু হয় নি৷ একটি গোলও এসে ধরা দেয় নি মিলানের হাতে৷ কোনো দলই গোলের দেখা পেলো না৷ তাই, পুরো নব্বই মিনিট মাঠে লড়ার পরও খেলার ফলাফল দাঁড়িয়েছে ০-০৷ অর্থাৎ ড্র৷ বার্সেলোনার সামনে অবশ্য আরেকটি খেলা আছে৷ চ্যাম্পিয়নস লিগের শিরোপা জয়ের লড়াইয়ে টিকে থাকতে হলে, সামনের খেলায় মেসিদের জিততেই হবে৷ মার্সেই'কে হারিয়ে ২ গোলে জিতেছে বায়ার্ন চ্যাম্পিয়নস লিগের কোয়ার্টার ফাইনালের অপর খেলায় অলিম্পিক মার্সেই'কে ২-০ গোলে হারিয়েছে জার্মানির বায়ার্ন মিউনিখ৷ সাম্প্রতিক সময় দূর্দান্ত ফর্মে থাকা বায়ার্ন'এর খেলোয়াড় মারিও গোমেজ করেছেন একটি গোল৷ আর বায়ার্ন'এর পক্ষে অন্য গোলটি এনে দিয়েছে আরিয়ান রোবেন৷ ফরাসি ক্লাব অলিম্পিক মার্সেই'এর গোল রক্ষক স্টিভ মান্ডানা খেলতে পারে নি৷ তার বদলে গোল রক্ষকের কাজটি করেছে জেনারো ব্রাসিলিয়ানো৷ দলে ছিল না গুরুত্বপূর্ণ খেলোয়াড় সোলায়মান দিওয়ারা'ও৷ সব মিলিয়ে তাই মার্সেই'এর সময়টা ভালো কাটে নি৷ কিন্তু দারুণ খেলেছে জার্মান ক্লাব বায়ার্ন মিউনিখ৷ বলাবাহুল্য, এই খেলায় জয়ী হয়ে চ্যাম্পিয়নস লিগের শিরোপা জয়ের স্বপ্নটিকে বেশ ভালো ভাবেই বাঁচিয়ে রাখল তারা৷ প্রতিবেদন: আফরোজা সোমা সম্পাদনা: দেবারতি গুহ",
  "manualKeyPhrases" : [ "মিলান", "বায়ার্ন", "লিওনেল মেসি", "গোল", "মার্সেই", "ফুটবল" ],
  "automaticKeyPhrases" : [ "" ]
}