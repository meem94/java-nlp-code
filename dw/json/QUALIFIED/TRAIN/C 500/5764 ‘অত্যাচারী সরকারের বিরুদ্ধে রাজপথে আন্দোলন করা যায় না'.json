{
  "docID" : 5764,
  "source" : "http://www.dw.com/",
  "lang" : "BN",
  "url" : "http://www.dw.com/bn/অত্যাচারী-সরকারের-বিরুদ্ধে-রাজপথে-আন্দোলন-করা-যায়-না/a-18920947",
  "title" : "‘অত্যাচারী সরকারের বিরুদ্ধে রাজপথে আন্দোলন করা যায় না'",
  "date" : "16.12.2015",
  "writter" : "হারুন উর রশীদ স্বপন, ঢাকা",
  "categories" : [ "বাংলাদেশ" ],
  "article" : "বিজয় দিবসে সরকারের বিরুদ্ধে ঐক্যবদ্ধ আন্দোলনের মাধ্যমে বাংলাদেশে গণতন্ত্র ফিরিয়ে আনার কথা বলেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর৷ কিন্তু আন্দোলনে নামা নিয়ে বিএনপির মধ্যেই রয়েছে মতভেদ, নানা পার্থক্য৷ বিজয় দিবসের দুপুরে জিয়াউর রহমানের মাজারে শ্রদ্ধা জানানোর পর, মির্জা ফখরুল ইসলাম আলমগীর সাংবাদিকদের বলেন, ‘‘১৯৭১ সালের এই দিনে আমরা গণতন্ত্র পেয়েছিলাম৷ দেশের মানুষ ফিরে পেয়েছিল তাদের অধিকার৷ কিন্তু, সেই গণতন্ত্র ও অধিকার আজ ভূলুণ্ঠিত৷ তাই জনগণের ঐক্যবদ্ধ আন্দোলনের মাধ্যমে হারানো গণতন্ত্র ফিরিয়ে আনা হবে৷'' তিনি আরো বলেন, ‘‘বিএনপি দীর্ঘকাল ধরে গণতন্ত্রের আন্দোলন করছে৷ কিন্তু এখন তাদের ওপর নির্যাতন চলছে৷ কিন্তু ঐক্যবদ্ধ আন্দোলন এই অবস্থার পরিসমাপ্তি ঘটাবে, সত্যিকারের বিজয় অর্জন হবে৷'' ওদিকে এই আন্দোলন নিয়ে ভিন্ন কথা বলেছেন বিএনপির চেয়ারপার্সনের উপদেষ্টা আহমেদ আজম খান৷ তিনি বলেন, ‘‘দেশে যে পরিস্থিতি চলছে, তাতে রাজপথে আন্দোলন কঠিন৷ স্বেচ্ছাচার বা অত্যাচারী সরকারের সময়ে রাজপথে আন্দোলন করা যায় না৷ নেতা-কর্মীরা অতীতে আন্দোলন-সংগ্রাম করতে গিয়ে জেল জুলুম এবং হয়রানির শিাকার হয়েছেন৷ অনেক নেতা-কর্মী এখনও কারাগারে আছেন৷'' তাঁর কথায়, ‘‘ভারপ্রাপ্ত মহাসচিব যে আন্দোলনের কথা বলেছেন, তা হলো গণতান্ত্রিক আন্দোলন৷ নির্বাচনকেও আমরা আন্দোলন হিসেবে নিয়েছি৷ বিএনপি চাইলে রাজপথে আন্দোলন করতে পারে৷ সে শক্তি তার আছে৷ কিন্তু বিএনপি শান্তিপূর্ণ গণতান্ত্রিক আন্দোলনে বিশ্বাসী৷'' আহমেদ আজম খান বলেন, ‘‘আমরা পৌর নির্বাচনে অংশ নিচ্ছি আন্দোলনের অংশ হিসবে৷ আমরা জানি বিএনপির প্রার্থীদের জিততে দেয়া হবে না৷ এরমধ্যেই তাদের হয়রানি করা হচ্ছে৷ আমরা দেশবাসী এবং বিশ্ববাসীকে দেখাতে চাই যে, এই সরকার কীভাবে দেশের মানুষের গণতান্ত্রিক অধিকার হরণ করছে৷'' প্রসঙ্গত, ২০১৪ সালের ৫ই জানুয়ারির একতরফা নির্বাচন বর্জনের পর বিএনপি বার বার সরকারবিরোধী আন্দোলন গড়ে তোলার কথা বললেও, এখনও তারা তা করতে পারেনি৷ মির্জা ফখরুল ইসলাম আলমগীর না আহমেদ আজম খান – আপনি কার বক্তব্য সমর্থন করেন? জানিয়ে দিন মন্তব্যের ঘরে৷",
  "manualKeyPhrases" : [ "সরকারবিরোধী", "মির্জা ফখরুল ইসলাম আলমগীর", "আন্দোলন", "সরকার", "আহমেদ আজম খান", "বিএনপি", "নেতা-কর্মী" ],
  "automaticKeyPhrases" : [ "" ]
}