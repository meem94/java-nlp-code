{
  "docID" : 6422,
  "source" : "http://www.dw.com/",
  "lang" : "BN",
  "url" : "http://www.dw.com/bn/জার্মান-ভাষার-পরিবর্তে-সংস্কৃত-কতটা-যৌক্তিক/a-18016804",
  "title" : "জার্মান ভাষার পরিবর্তে সংস্কৃত কতটা যৌক্তিক?",
  "date" : "23.10.2014",
  "writter" : "অনিল চট্টোপাধ্যায়, নতুন দিল্লি",
  "categories" : [ "ব্লগ" ],
  "article" : "সরকার অনুমোদিত কেন্দ্রীয় বিদ্যালয়গুলিতে ত্রিভাষা সূত্র অনুযায়ী জার্মান ভাষার পরিবর্তে সংস্কৃত ভাষা চালু করা নিয়ে বুদ্ধিজীবী সমাজে একটা বিতর্ক দেখা দিয়েছে৷ প্রশ্ন উঠেছে মোদী সরকারের শিক্ষা নীতি কোন পথে চলতে চাইছে৷ কিছুদিন আগে সিভিল সার্ভিস মেধা পরীক্ষা সিস্যাটে ইংরেজি ভাষার প্রাধান্যকে লঘু করতে হিন্দিভাষীদের দাবি মেনে নিয়েছে সরকার৷ তারপর গত আগস্ট মাসের প্রথম দিকে দেশ জুড়ে পালন করা হয় সংস্কৃত ভাষা সপ্তাহ৷ তার পর পরই সরকার অধীনস্থ কেন্দ্রীয় বিদ্যালয়গুলিতে মাধ্যমিক স্তরে জার্মান ভাষা শেখানোর জন্য শিক্ষা মন্ত্রণালয় এবং মাক্স ম্যুলার ভবনের মধ্যে তিন বছরের জন্য যে সমঝোতাপত্র ছিল, তা পুনর্নবীকরণ না করার সিদ্ধান্ত নেয়া হয়৷ কথা ছিল, গত সেপ্টেম্বরে জার্মান পররাষ্ট্রমন্ত্রী ফ্রাংক ভাল্টার স্টাইনমায়ারের দিল্লি সফরে তাতে শিলমোহর দেয়া হবে, কিন্তু তা হয়নি৷ একদিকে ‘মেক ইন ইন্ডিয়া' নীতিতে লাল কার্পেট বিছিয়ে দিয়েছেন মোদী সরকার, অন্যদিকে বিশ্বায়নের প্রেক্ষাপটে জার্মানের মতো এক আন্তর্জাতিক ভাষাকে এক ধারে সরিয়ে রেখে কেন্দ্রীয় সরকারের শিক্ষা মন্ত্রণালয়ের অনুমোদিত কেন্দ্রীয় বিদ্যালয়গুলিতে ত্রিভাষা সূত্র অনুযায়ী সংস্কৃত ভাষা ঢোকানোর ক্ষেত্রে একটা স্ববিরোধীতার গন্ধ পাওয়া যাচ্ছে৷ ইস্যুটা ভাষা শিক্ষার নয়৷ ইস্যুটা হলো কোন ভাষা শেখা থাকলে স্কুল বা কলেজের শিক্ষার্থীরা ভবিষ্যতে বেশি লাভবান হবে, বিশেষ করে পেশাগত ক্ষেত্রে৷ আমার মতো অনেকেই মনে করেন বিজ্ঞান ও প্রযুক্তিতে উচ্চ শিক্ষার এক পীঠভূমি জার্মানি৷ স্কুল-কলেজ স্তরে জার্মান ভাষাটা অল্প বিস্তর শেখা থাকলে জার্মানি তাদের কাছে হতে পারে এক আদর্শ গন্তব্য৷ পাশাপাশি আমার মতে, সংস্কৃত ভারতের এক প্রাচীন ভাষা সন্দেহ নেই৷ ভারততত্ত্ববিদ মাক্স ম্যুলার স্বয়ং সংস্কৃত ভাষায় পণ্ডিত ছিলেন৷ বিশ্বায়নের যুগে এর ব্যবহারিক উপযোগিতা কতটুকু? সংস্কৃত মৃত ভাষা৷ এই ভাষার ব্যবহার আজ সীমিত মন্দিরে, দেবালয়ে এবং উপাসনাগারে৷ সংস্কৃত ভাষাকে ছোট না করেই বলছি, এর বাইরে এই ভাষা অপ্রচলিত৷ ভারত বহু ভাষার দেশ৷ তাই হিন্দিভাষী রাজ্যগুলির স্কুল শিক্ষায় রাখা হয়েছে ত্রিভাষা ফরমুলা৷ যেমন, হিন্দি, ইংরেজি এবং যে কোনো একটি আধুনিক ভারতীয় ভাষা৷ অহিন্দিভাষী রাজ্যগুলির জন্য আছে স্থানীয় ভাষা, হিন্দি ও ইংরেজি৷ প্রসঙ্গত উল্লেখ্য, উত্তর ভারতে কেন্দ্রীয় বিদ্যালয়গুলিতে সংস্কৃত ভাষা যাতে আধুনিক ভারতীয় ভাষা হিসেবে গণ্য করা হয়, তার চেষ্টা চলেছে৷ এই কাজে সংস্কৃত শিক্ষা সংগঠনের বড় ভূমিকা আছে৷ সংস্কৃত ভাষার প্রসার ও প্রচারে এই সংগঠন এমনকি মাক্স ম্যুলার ভবনের সঙ্গে সমঝোতাপত্রকে অসাংবিধানিক আখ্যা দিয়ে দিল্লি হাইকোর্টে জনস্বার্থ মামলা দায়ের করেছে৷ এক হাজারেরও বেশি কেন্দ্রীয় বিদ্যালয়ে ৭০ হাজারেরও বেশি পড়ুয়া জার্মান ভাষা শিখছে এবং শিখছে স্বতঃস্ফূর্তভাবে, যেটা ঐ সংগঠনের অপছন্দ৷ মজার কথা, কেন্দ্রীয় বিদ্যালয় কর্তৃপক্ষ জার্মান ভাষা শিক্ষার সপক্ষে জোরালো বক্তব্য রেখেছেন৷ বলেছেন, বিশ্বায়নের যুগে এটা হতে পারে পড়ুয়াদের বড় হাতিয়ার ভবিষ্যৎ জীবনে৷ শিক্ষার্থীদের ত্রিভাষা সূত্র অনুযায়ী যে কোনো একটি বিদেশি ভাষা বেছে নেবার সুযোগ থাকা উচিত৷ কথাটা যুক্তিযুক্ত৷ মানব সম্পদ দপ্তরের ভেবে দেখা উচিত আমিও মনে করি৷ এখানে ভাষাগত জাতীয়তাবোধের সঙ্গে কোন সংঘাতের জায়গা নেই৷ সিভিল সার্ভিস পরীক্ষায় ত্রিভাষা সূত্র নিয়ে সংসদে বিতর্ককালে শিক্ষা মন্ত্রণালয় স্বীকার করেছে যে, ত্রিভাষা সূত্র সঠিকভাবে রূপায়িত না হওয়ায় তা সফল হয়নি৷ নতুন করে চিন্তাভাবনার প্রয়োজন আছে৷ আশা করা যায় কেন্দ্রীয় বিদ্যালয়ের কর্মসমিতির আগামী বৈঠকে এই পরিবর্তনের প্রসঙ্গটি উঠবে এবং নতুন করে এর মূল্যায়ন হবে৷ সেই মূল্যায়ন ইতিবাচক হবে বলেই আমার ধারণা৷",
  "manualKeyPhrases" : [ "বিদ্যালয়", "ভাষা", "কেন্দ্রীয়", "সংস্কৃত", "বিতর্ক", "ত্রিভাষা", "জার্মান", "ভারত", "সরকার" ],
  "automaticKeyPhrases" : [ "" ]
}