{
  "docID" : 512,
  "source" : "http://www.dw.com/",
  "lang" : "BN",
  "url" : "http://www.dw.com/bn/নগ্নতা-নিয়ে-ছবি-এঁকে-জনপ্রিয়-পাকিস্তানের-চিত্রশিল্পী/a-19381326",
  "title" : "নগ্নতা নিয়ে ছবি এঁকে জনপ্রিয় পাকিস্তানের চিত্রশিল্পী",
  "date" : "10.07.2016",
  "writter" : "",
  "categories" : [ "পাকিস্তান" ],
  "article" : "পাকিস্তানে যেখানে ‘অনার কিলিং' বা সুফিজমের মতো মতবাদের বিরুদ্ধে হামলার ঘটনা ঘটছে, সেখানেই এক শিল্পী নির্দিধায় চালিয়ে যাচ্ছেন তাঁর শিল্পকর্ম৷ তাও আবার বিষয়বস্তু নগ্নতা হওয়া সত্ত্বেও৷ শিল্পীর নাম – মোহাম্মদ আলী৷ ২৭ বছরের এই শিল্পী জানান, রক্ষণশীল পাকিস্তানে কখনো তাঁর কোনো ছবিকে নিষিদ্ধ করা হয়নি৷ বার্তা সংস্থা এএফপিকে করাচির এই বাসিন্দা জানিয়েছেন যে, তাঁর বেশিরভাগ কাজই ভীষণ ঝুঁকিপূর্ণ এবং এর জন্য যথেষ্ট সাহস সঞ্চয় করতে হয়েছে তাঁকে৷ এরপরেও এখনো কোনো হুমকির মুখোমুখি হতে হয়নি মোহাম্মদ আলীকে৷ অথচ তরুণ, উদীয়মান এই চিত্রশিল্পীর শিল্পকর্মে, যা কিনা মূলত মানব শরীরকে কেন্দ্র করে, স্থান পায় লিঙ্গ, রাজনীতি ও যৌনতা৷ তবে তিনি এও জানিয়েছেন যে, এখনও কোনো বাধার সম্মুখীন না হতে হওয়াতে নিজেই অবাক তিনি৷ কেননা যে দেশে নারীদের পর্দা মেনে চলতে হয়, যেখানে সান্ধ্য আইন আছে, প্রতিনিয়তই যেখানে ঘটে চলেছে সহিংসতার ঘটনা, সেখানে তাঁর শিল্পের বিষয়ে কেউ কথা বলছে না – এটা একরকম বিস্ময়ই জাগিয়েছে তাঁর মনে৷ সম্প্রতি করাচিতে বেশ কিছু আর্ট গ্যালারি হয়েছে, যেখানে নতুন নতুন ছবি কেনা বেচা হয়৷ এটা তরুণ শিল্পীদের জন্য সম্ভাবনার দ্বার খুলে দিয়েছে৷ শহরের সবচেয়ে ঐতিহ্যবাহী ক্যানভাস গ্যালারির মালিক সামিরা রাজা এএফপির প্রতিনিধিকে একটি গ্যালারি পরিদর্শনে নিয়ে গিয়েছিলেন, যেখানে শুধু নগ্ন ও সমকামীদের শিল্পকর্ম স্থান পেয়েছে৷ সামিরার কথায়, এই শিল্পকর্ম দেশের কোনো নিষিদ্ধ সংস্কার বা ট্যাবু নয়, বিশেষত শিল্পমনাদের কাছে৷ তবে এটাও ঠিক, এই ছবিগুলো সাধারণের সামনে প্রদর্শন করা যাবে না৷ কেননা তিনি চান না ঐ শিল্পীর জীবন সংকটে পড়ুন৷ তবে এটা ঠিক যে, রাজার এই ছবিগুলো মূলত পাকিস্তানের ধনী এবং উচ্চবিত্তদের শোয়ার ঘরেই স্থান পায় বা ছোট কোনো বিশেষ পরিসরে প্রদর্শিত হয়৷ করাচি বিশ্ববিদ্যালয়ের শিক্ষার্থী হাদিকা আসিফ বললেন, তারা যখন একটি ভাস্কর্য নির্মাণ করে, তখন তাদের মাথায় রাখতে হয় সমাজের নীতি বা আদর্শকে যেন তা আঘাত না করে৷ কয়েকজন শিল্পী আশির দশকে জিয়াউল হকের সামরিক শাসন আমলে পাকিস্তানকে কট্টোর ইসলামপন্থি রাষ্ট্রে পরিণত করার জন্য দায়ী করেছেন৷ তবে তাঁর বদৌলতে ক্যালিগ্রাফির মতো শিল্পের কদর বেড়েছে বলেই ধারণা করছেন বিশেষজ্ঞরা৷ বিখ্যাত পাকিস্তানি শিল্পী মাশকুর রাজা বলেন, ‘‘আমাদের পূর্বসূরিরা প্রচুর নগ্ন ছবি এঁকেছেন৷ কিন্তু এরপর ৮০- র দশকের একটা পর্যায়ে গিয়ে তাঁরা ভয় পেতে শুরু করেন এবং ক্যালিগ্রাফির দিকে মন দেন৷'' আসলে সেসময় অনেক শিল্পীর কপালে খাবারই জুটত না৷ তাই তাঁরা বিভিন্ন পোশাক শিল্পে কাজ জুটিয়েছিলেন৷ অবশ্য ১৯৮৮ সালে জিয়াউল হককে হত্যার পর করাচিতে এই গ্যালারিগুলো চালু হয়৷ আর রাজাসহ অন্য শিল্পীদের ছবি হু হু করে বিক্রি হতে থাকে৷ নব্বইয়ের দশকে বাড়ি-গাড়ি প্রতিপত্তি সবই হয় তাঁদের৷ অপর এক শিল্পী মুনাওয়ার আলীর কথায়, ‘‘মানব শরীর এবং শরীরের অঙ্গপ্রত্যঙ্গ আঁকার বিষয়ে আমাদের বিধি-নিষেধ আছে৷ কিছু মুক্তচিন্তাকে কি কেউ কখনও আটকে রাখতে পারে?'' তাই শিক্ষার্থীদের মাঝে তিনি তাঁর ভাবনাকে নতুন ধারায় ছড়িয়ে দিয়েছেন৷ তাঁর মতে, যখন চতুর্দিক থেকে বিধি-নিষেধ আসে, তখনই চিন্তার দ্বার খুলে যায়, উন্মেষ ঘটে সৃজনশীলতার৷ নগ্নতার মধ্যে তো কোনো খারাপ কিছু নেই৷ সেটাই প্রকৃতিক, প্রকৃতির একেবারে কাছাকাছি যাওয়া৷ তা নগ্নতা নিয়ে শিল্পকর্মে তাহলে বাধা কোথায়? জানান আমাদের, লিখুন নীচে৷ এপিবি/ডিজি (এএফপি, এপি)",
  "manualKeyPhrases" : [ "নগ্ন", "ক্যানভাস", "মোহাম্মদ আলী", "শিল্পকর্ম", "আর্ট গ্যালারি" ],
  "automaticKeyPhrases" : [ "" ]
}